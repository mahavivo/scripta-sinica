續藏經   定慧相資歌
　宋 延壽撰
　　 

　　定慧相資歌

　　祖教宗中有二門。十度萬行稱為尊。初名止觀助新學。後成定慧菩提根。唯一法似雙分。法性寂然體真止。寂而常照妙觀存。定為父慧為母。能孕千聖之門戶。增長根力養聖胎。念念出生成佛祖。定為將慧為相。能弼心王成無上。永作群生證道門。即是古佛菩提樣。定如月光爍外道邪星滅。能挑智炬轉分明。滋潤道芽除愛結。慧如日照破無明之暗室。能令邪見愚夫禪。盡成般若波羅蜜。少時默剎那靜。漸漸增修成正定。諸聖較量功不多。終見靈臺之妙性。瞥聞法纔歷耳。能熏識藏覺種起。一念回光正智開。須臾成佛法如是。禪定力不思義。變凡為聖剎那時。無邊生死根由斷。積劫塵勞巢穴隳。湛心水淨意湛。光吞萬像爍千途。抉開己眼無瑕翳。三界元無一法拘。覺觀賊應時剋。攀緣病倐然淨。蕩念垢兮洗惑塵。顯法身兮堅慧命。如斷山若停海。天翻地覆終無改。瑩似琉璃含寶月。倐然無寄而無待。般若慧莫能量。自然隨處現心光。萬行門中為導首。一切時中稱法王。竭苦海碎邪山。妄雲卷盡片時間。貧女室中金頓現。壯士額上珠潛還。斬癡網截欲流。大雄威猛更無儔。能令鐵牀銅柱冷。頓使魔怨業果休。和諍訟成孝義。普現群生諸佛智。邊邪惡慧盡朝宗。螻蟻鯤鵬齊受記。偏修定純陰。爛物刳正命。若將正慧照禪那。自然萬法明如鏡。偏修慧純陽。枯物成迂滯。須憑妙定助觀門。如月分明除霧翳。勸等學莫偏修。從來一體無二頭。似禽兩翼飛空界。如車二輪乘白牛。即向凡途登覺岸。便於業海泛慈舟。或事定制之一處無不竟。或理定唯當直下觀心性。或事觀明諸法相生籌筭。或理觀頓了無一無那畔。定即慧非一非二非心計。慧即定不同不別絕觀聽。或雙運即寂而照通真訓。或俱泯非定非慧超常準。一塵入定眾塵起。般若門中成法爾。童子身中三昧時。老人身分談真軌。能觀一境萬境同。近塵遠剎無不通。真如路上論生死。無明海裏演圓宗。眼根能作鼻佛事。色塵入定香塵起。心境常同見自差。誰言不修波元水。非寂非照絕言思。而寂而照功無比。權實雙行闡正途。體用更資含妙旨。勸諸子勿虗棄。光陰如箭如流水。散亂全因缺定門。愚盲祇為虧真智。真實言須入耳。千經萬論同標記。定慧全功不暫忘。一念頓歸真覺地。定須習慧須聞。勿使靈臺一點昏。合抱之樹生毫末。積漸之功成寶尊。獼猴學定生天界。女子纔思入道門。自利利他因果備。若除定慧莫能論。