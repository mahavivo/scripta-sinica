續藏經   不可剎那無此君
　宋 義銛述
　　 

　　不可剎那無此君

　　　　宋達磨山沙門　義銛　述
　　空蕩仮立中絕對　　此乃天然體上名　　俱破俱立俱法界　　此乃天然名下體　　體不二故體常融　　名非濫故名常定　　空彰蕩德三俱破　　三千三諦是相如　　假彰建德三俱立　　三千三諦如是相　　中彰妙德俱法界　　三千三諦相如是　　界蹄十如三世界　　事理因果依正盡　　三周正體不出此　　只在平常一念中　　終窮究畢光極談　　甚深境界不思議　　以此為境曰妙境　　三千三諦非他物　　以此為觀曰妙觀　　三千三諦皆本無　　境即觀故能所忘　　是故初乘不名觀　　境觀難思何所用　　只要剎那虗妄融　　妄心融處真亦亡　　一牧了事隨緣漢　　善惡都不思量著　　任運惡滅而成善　　無用心處願行增　　一超直入如來地　　揑不成團劈不開　　看來看去只成獃　　若能親到獃田地　　三觀元來是禍胎



　　元享釋書(十三年戒)泉涌寺俊芿傳曰山陰義銛述不可剎那無此君贈芿銛號朴翁內外兼明禪教并通可謂會稽名士葛天民字無懷者也。
　　叡山沙門秀雲不可剎那無此君纂註曰華嚴疏曰般若能成萬行何法而不用之寂照盡於理極不得一行無此君耳所以開即萬行森然泯則一不為一得意即無所不通耳鈔曰言一得一行無此君者借外典語晉書中說王獻之好竹到處即皆樹之人問其故答曰人生不得一日無此君耳意在虗心貞節歲寒不移今明萬行不得暫時而無般若雲按清涼云王獻之誤也蓋徽之之事也徽之義之子而獻之兄也晉書列傳第五十曰王徽之字子猷嘗寄居空居中便令種竹或問其故徽之但嘯詠指竹曰何可一日無此君耶本按瀛奎律髓夏日載葛無懷詩曰僧義銛字朴翁以事還俗葛其姓無懷號也今錄律髓所載朴翁詩(七首)于此。

　　郊原避暑曰

　　有暑猶當避　　無憂可得忘　　竹疎身共瘦　　湖近意先涼　　靜勝寧須奕　　幽朗不待觴　　還同殘夢樂　　炙背負朝陽

　　夏日曰

　　曉荷承墜露　　晚岫障斜陽　　樹下地常蔭　　水邊風景凉　　蟬移驚鵲近　　鷺超得魚忙　　獨坐觀群動　　閑消夏日長

　　湖提晚步曰

　　照影怜寒水　　關情奈夕陽　　雪慳天欠冷　　年近曰添長　　好句誰相寄　　浮生各自忙　　有身聊頓放　　無事可思量

　　訪端叔提幹曰

　　水趁潮頭行　　山隨柁尾行　　大江中夜滿　　雙櫓半空鳴　　雁冷來無幾　　鷗清睡不成　　平生師友地　　此夕最關情

　　雪夜曰

　　冷蘃通幽信　　孤山欠幾遭　　杯因寒更滿　　句到淡方高　　雪滴晴檐雨　　松翻夜壑濤　　布衾雖仍鐵　　猶念早趨朝

　　宿裴菴曰

　　一徑松杉迴　　成陰見日稀　　山晴僧盡出　　風暖燕交飛　　結子華拋樹　　欄人犬護扉　　閑看山月上　　清坐更添衣

　　小亭曰

　　小亭終日對幽叢　　兀坐無言似定中　　蒼鮮靜連湘竹紫　　綠陰深映蜀葵紅　　猫來戲捉穿華蝶　　雀下偷銜卷葉蟲　　斜照尚多高柳少　　明年更欲種梧桐