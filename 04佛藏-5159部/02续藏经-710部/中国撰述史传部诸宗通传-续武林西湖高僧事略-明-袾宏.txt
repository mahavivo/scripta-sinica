續藏經   續武林西湖高僧事略
　明 袾宏輯

 續武林西湖高僧事略

　　正集起於晉。止於宋元。自後無續之者。乃補入元季　國初得五師焉。而中峯本禪師。相傳今吳山雲居菴有師所著麻履尚存。然考之行狀誌銘。及與廣錄。曾無住持雲居之事。不敢徇俗增補。又正集中。國一欽禪師始末皆在雙徑。未見住武林西湖實跡。似為可刪。姑存之以俟再考。所補五師。雖一二誕生於元。而出世涅槃大都在洪永間。故獨以　國朝標之。嗣有作者。可更續云。
　　雲棲沙門武林袾宏識

　　續補諸師目錄

　　大明性原朗禪師　　大明楚石琦禪師　　大明空谷隆禪師　　大明毒峯善禪師　　大明雪庭某禪師

　　 

　　續武林西湖高僧事略

　　　　明雲棲　袾宏　輯

　　大明性原朗禪師

　　師諱慧朗。字性原。別號幻隱。生於元世台州府之黃巖縣項宅。母陳氏。七歲患疽幾死。置牀上。忽不見。已而求得之。問其故。曰。頃睡中有四童子舁至此。無他也。翌日疽愈。識者已知師為天神所祐矣。既長。不甘處俗。乃往依永嘉樂清寶冠寺魯山東公出家。後詣徑山。參元叟端公。端云。東嶺來。西嶺來。師指草鞋云。此是三文錢買得。端云。未在。更道。師云。某甲只恁麼。未審和尚作麼生。端云。念汝遠來。放汝三十棒。師乃悟其旨。久之究盡底蘊。既而出世鄞之五峯。　皇明洪武五年。　詔建佛會於鍾山。召高行沙門。師與季潭泐公與焉。後住靈隱。逮十寒暑。無何。遭無妄之災。逮捕。或勸師早自為計。師不顧。怡然詣所司。未鞠即廡下說偈。端坐而逝。

　　大明楚石琦禪師

　　師諱梵琦。字楚石。明州象山人。朱姓。母張氏。元元貞二年丙申六月丁巳。生在襁褓。有僧見而謂其父曰。此兒必當振佛法。照耀濁世。九歲從海鹽天寧訥公受業。十六為僧。二十侍族祖晉翁洵公。因閱楞嚴至緣見因明。暗成無見。不明自發。則諸暗相永不能昏。於此有省。然於向上一著尚有滯礙。元叟端和尚主徑山。往參謁。問。如何是言發非聲。色前不物。叟遽云。言發非聲。色前不物。速道速道。師擬進語。叟震威一喝。師乃錯愕而退。已而應書寫大藏之選。至京師崇天門。一夕聞綵樓上鼓聲。豁然大悟。東歸。再參元叟。叟笑迎曰。且喜大事了畢。未幾。出世海鹽之福臻。至元乙亥遷杭之報國。洪武元年九月十一日。徵師說法於蔣山。　上大悅。又明年七月復被召。二十六日偈曰。真性圓明。本無生滅。木馬夜鳴。西方日出。端坐而逝。闍維。齒舌數珠不壞。有語錄二十卷及西齋淨土詩行世。

　　大明空谷隆禪師

　　師諱景隆。字祖庭。號空谷。姑蘇洞庭[元/?]山陳氏子。父月潭居士。母金氏。生於洪武癸酉七月十二日。為童時不茹葷。趺坐若禪定。永樂壬辰。從弁山白蓮懶雲和尚受學參禪。雖家居。而湖海禪伯如古拙和尚輩靡不參謁。庚子出家虎丘。宣德二年詣杭州昭慶受戒。遂依師住靈隱七年。往天目禮祖塔。憩錫一載。刻苦參究。忽有省。因造懶雲剖露。雲印可之。懶雲。臨濟下二十四世也。師所著有空谷集三十卷。心宗洞達。機辨峻拔。儒釋通貫。事理交融。大理卿吳公誌之。師存年五十二時。自作塔銘於武林西湖之修吉山。院名正傳。有正傳十景之詠在集。

　　大明毒峯善禪師

　　師諱本善。祖鳳陽人。隨任生於廣東之雷陽。父姓吳。母鍾氏。稚小以佛事為兒戲。十七歲出家。初投源明和尚請益。明示以無字公案。正統八年入閩參無際師。聞鐘聲有省。次見蒙隱。次見楚山。次見月溪。溪印可之。從前打七掩關。曉夜無怠。歷盡百倍苦功。乃得大徹。復蒙古庭重授衣拂。天順庚辰。趙氏建西湖三塔寺。請師開山。繼興天目昭明。繼興吳山寶蓮。繼興南山甘露。成化庚子。掩關石屋寺。壬寅。慈雲嶺有山曰登雲。寺曰天真。僧宗綱請師興建。事峻。即掩關杜人事。涵養陶汰。有四十餘年祇掩關之句。示寂後。門人悟深戒新等。輯師言論行實名昭明甘露天真三處語要錄云。

　　大明雪庭某禪師

　　師號雪庭。一號梅雪隱人。籍貫浙省杭州府仁和。父姓桂。名徵。母徐氏。昆仲三人。師最少。以景泰丙子生。毀齒喪父。患痘風。因得目疾。數求出家。十五尋師。唯益邪解。成化癸巳。參休休翁於郡城仙林寺。一見契合。受無字公案。十七祝髮。日夜研究。滯沈寂之境。座元某勉使看教。因閱楞嚴至一毫端上現寶王剎有疑。後在江陰乾明寺。忽覩萬佛閣金碧崢嶸於眉宇間。偶會得毛端現剎之句。弘治改元除夕。聞鐘聲。數年行履忽爾活脫。信口偈云。圓響心非聞。大千同一照。抹過上頭關。更不存玄妙。乙卯。又隨休休翁於淨慈寺。乃蒙印可。所著有請益警進拈古頌古擬寒山和永明詩偈等。凡二十卷。號幻寄集行世。

　　續武林西湖高僧事略