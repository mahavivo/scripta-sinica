續藏經   佛說如意虗空藏菩薩陀羅尼經
　唐 菩提留支譯
　　 

　　佛說如意虗空藏菩薩陀羅尼經

　　　　菩提留支三藏奉　詔譯
　　如是我聞一時佛住佉翅山欲說無怖畏陀羅尼故與無量菩薩摩訶薩俱其名曰彌勒菩薩普賢菩薩文殊師利菩薩藥王菩薩觀世音菩薩大勢至菩薩梵頂菩薩那羅延菩薩乃至福智菩薩等皆是灌頂大法王子又與諸大聲聞僧俱其名曰須菩提乃至阿難等皆是大阿羅漢又與無量梵王無量天子護世四王天眾一切人非人乃至無量男女皆俱。
　　爾時世尊於大眾前從面門放和光照十方世界日月星宿光皆悉不現大地六種震動從天雨一切寶華遍下一切天宮殿一切江河海神宮龍宮諸尊神宮皆悉震動不安大眾皆作未曾有想來至此會。
　　爾時十方菩薩摩訶薩諸聲聞四眾來至此會從是西方有佛土名曰一切香集世界其土有佛名曰勝華敷藏如來十號具足時有一菩薩名曰虗空藏菩薩從眾中起問如來言有何因緣現此瑞佛告虗空藏菩薩言善哉善哉汝知時問此事從是東方過八十萬億恒河沙世界有一佛土名曰娑婆世界其國眾生成就五濁三世諸佛為教化難十地菩薩為教化難況下位菩薩更永不能利益但其土有佛名曰釋迦牟尼佛今在佉翅山一切菩薩摩訶薩諸大聲聞諸人天等前現此瑞汝往可供養釋迦牟尼佛復為其國眾生說法度生死之海令致涅槃之岸時虗空藏菩薩聞佛語已歡喜踊躍與八十億菩薩摩訶薩共上聲白佛言善哉善哉我等承佛威神力往詣彼世界供養釋迦牟尼佛為其國眾生說無怖畏陀羅尼爾時如來言汝名號能滿諸願大悲虗空藏菩薩故可往其國猶可往其國爾時世尊即申右手指西方而作此言如意寶珠現是在西方世界名曰一切香集有佛號曰智藏如來有第一菩薩名曰虗空藏菩薩往來此土欲度諸眾生故猶往來是現種種形現種種身形現佛身形現菩薩身形現辟支佛形現聲聞身形現梵王身形現帝釋身形現自在天身形現大自在天身形現天大將軍身形現毗沙門身形現小王身形現長者身形現居士身形現宰官身形現婆羅門身形現比丘比丘尼等身形現婦女身形現童男童女形現天龍等形現執金剛神形現道心形現惡人形現和光形現諸佛非異形現為好子形現為好師異形現為人一子形現鳥畜形現藥樹王形現如意珠王形現重病人形現無病人形現明星形如是現三十五佛形隨諸眾生遊諸國土度脫一切眾生是故汝等應當一心供養虗空藏菩薩是菩薩於怖畏急難之中能施無畏是故此菩薩名虗空藏八萬大士中是菩薩為第一八十億菩薩中為主諸眾生不知法性故是菩薩在不知但明星出時別上聲可作禮禮畢即所求得圓滿況誦持書寫人彌疾得福智。
　　爾時虗空藏菩薩白佛言二世尊許我說許我說汝早可說汝早可說時虗空藏菩薩悅即說呪曰。
　　曩謨(一)阿迦(去)捨(舒可反)(二)揭(魚羯反)婆(去)(引)耶(余可反)(三)唵(四)阿利(五)迦(入)摩利(六)慕利(七)娑婆呵
　　爾時虗空藏菩薩說此呪已時大地六種震動天魔外道彌不安諸菩薩作重想時佛告虗空藏菩薩言汝三世諸佛母汝大良福田汝一切眾生不請師汝無病師汝隨一切眾生願故名能滿諸願大慈大悲虗空藏菩薩故滿一切眾生願如疾風染身若謗持者過謗三世諸佛罪況持此經者謗持此經人坐高座莫見下事坐高座者得坐刀山頂報此罪報我即說不可盡但為令護持此經者故與我共說偈曰。
　　我遣於八萬大士　　同八十億菩薩等　　常當令護持者等　　我遣於十羅剎女　　十二神將護法等　　常當令護持者等　　我遣梵王帝釋天　　毗沙門二十八部　　常當令護持者等　　我遣於惡神善神　　乃至不可說諸神　　常當令護持者等　　我遣金剛密跡神　　八大龍王三光天　　常當令護持者等
　　二世尊說此偈畢時虗空藏菩薩言是二世尊我讚善已吾倍彌合掌八萬大士八十億菩薩同音白佛言我等為未來惡世一切眾生故說所求圓滿猶說猶說時本土世尊言末法眾生持此陀羅尼者定知是人持三世諸佛名亦世尊言持此陀羅尼者當知過持三世諸佛名何者不可說盡諸佛出世不可說盡況本土如來及我雖說不可窮盡。
　　爾時福智菩薩告梵頂菩薩言四菩薩外汝為主汝能聽不稱我名菩薩逕無量劫不盡名菩薩聞我名見我體菩薩則與佛如來等無差別故可稱我名若人欲被眾人愛敬者持此呪日滿三十五遍明施靈驗若不施者菩提之因永斷我不成正覺若人在病莚無問人無與藥人餓死時持此呪者出行向得病滅不得者我誓不成正覺若人被口不犯罪俄被切王難若持此呪者相向過遁不赦者我誓不成正覺若但不淨女人持此呪三七日乃至七七日內至心稱念得轉女身若不得者我誓不成正覺但持此呪者思來所為堺若其內雖有色有情師子不相隨意者我誓不成正覺若持者相問無智人此經隨不教者永斷三世諸佛種子若持者三七日乃至七七日內欲悉地成就者以正五九月內可滿此呪算滿一百萬遍畢無勝利者我誓不成正覺若持此呪者墮三惡道者我共隨往三惡道但為不信之者為因令至菩提雖鳥畜聞此經者即得免患憂。
　　爾時虗空藏菩薩白佛言是經名何可號何佛言此經名如意虗空藏經亦名能滿諸願大悲亦名福智圓滿亦名悉地成就亦名如意滿足亦名平等一切亦名護國郡家亦名天地明鏡亦名無病延命亦名不思議誓願亦名自在圓滿如意亦名隨願如意亦名法界自在心亦名依誦得法忍亦名依經得自在心如是如是此經種種異名不可說盡是菩薩乘如如法性超諸菩薩故號名虗空藏是菩薩善能明星出時五體投地可禮敬是菩薩身長二十五由旬現真實大身時同虗空勝餘菩薩故號虗空藏汝於眾中獨處惡處此呪日內持三十五遍者所求取後日內不圓滿者我永菩提因不成若雖女犯者持此呪者死時得菩提如疾風吹雲此菩薩天冠有三十五佛謂言釋迦牟尼佛金剛不壞身佛寶光佛龍尊王佛精進軍佛精進喜佛寶炎佛寶月光佛現無畏佛寶月佛無垢佛離垢佛勇施佛清淨佛清淨施佛婆留那佛水天佛堅德佛旃檀德佛無量光佛光德佛無量菊光佛那羅延佛功德華佛蓮華光智佛智功德佛念功德佛善名稱功德佛紅炎王佛大戰勝王佛善遊步佛周帀莊嚴功德佛財功德佛寶華遊步佛寶蓮華善住沙羅樹王功德佛是則虗空藏菩薩未來成佛記莂亦是菩薩可號如來在三十五佛復禮虗空藏菩薩者禮三世十方諸佛。
　　爾時諸菩薩等大阿羅漢比丘比丘尼等合掌彌得無生忍大陀羅尼畢歡喜作禮而去。

　　佛說如意虗空藏菩薩陀羅尼經

　　勢州朝熊岳
　　勝峯山金剛證禪寺藏板
　　安永五丙申年十一月