續藏經 華嚴經論〔卷十〕
　後魏 靈辨造


　　華嚴經論(卷第十)

　　　　後魏釋　靈辨　造
　　如來光明覺品第五
　　光明開覺者。上道場會聖者普賢。以佛智明力用。示如來樹王所證法身。依果清淨。具足自在無礙。為應化根本。猶如大海出百川流。隨眾生器水。示月輪身。無不對見。聖者文殊菩薩。復開示名號四諦法門權道。隨一切世間眾生根生。應無量身雲。悉分別說。顯示四種權道。充滿法界。一者身權。隨群生器水。示根淨方便無量身雲。一切悉現故。二者依果權。隨諸業集垢淨剎土。無礙興起。充滿世間故。三者名號權。隨群生器。應無量德號。稱其悕望。皆利安故。四者法門權。隨其欲性。雨甘露法雨。應彼根器。盈滿其中。如龍王雨。無不澤潤故。雖乘佛力。如是開現。一切大眾。未覩其實。謂如來依本分月輪身所示權道。何能充滿一切世界。是故婆伽婆。令一切大眾。於常果法身。起深信解故。依月輪星流身放大光明。漸次普照一切世界。令諸大眾。尋光開覺。覩見如來四種道。充滿十方。入佛智海。趣無餘涅槃故。是故顯示光明開覺。常果法身。不思議無礙。攝受一切世間。是光明開覺。法身智力有十種。一者法身常住。二者救苦說法。三者普應世間。四者法身如實。五者隨器出現。六者智身寂滅。七者常恒清淨。八者智照自在。九者大悲拔苦。十者普應無礙。法身常住者。是顯示身有二分。一者光明開覺。二者顯嘆法身。光明開覺者。是光明開示。有三種。一者光照此剎。二者因光見佛。三者新眾生來集。光照此剎者。
　　經說爾者世尊(至)一切悉現。
　　三千大千者。以千為始。從千數至千。名為小千。復以小千為始。從千數至千。名為中千。復以中千為始。從千數至千。名為大千。其中含有百億須彌。百億日月。四百億四天下。四百億四大海。三百億三界。如來放光。悉照其中。普現四種不思議權道。問曰。上放光從面門眉間。及齒間出。是中何故從足指相輪中放。答曰。上放光明。顯示演說甚深法。故從面門眉間放。是中開示普應世間。以四種權道。下攝群生。是故從於兩足相輪放光。問曰。何故放光但應百億。而不說普照一切世界。答曰。為化眾生。漸次遍照故。因光見佛者。於此世界。悉見如來坐獅子座。奮眾圍繞。轉淨梵輪。入勝法門故。
　　經說如此見佛(至)亦復如是。
　　新眾來集者。如來神力。十方各有一大菩薩。而來雲集。何故以神力集。令文殊菩薩。依光說偈。顯示法身常住清淨。隨眾生器。應四種權道。充滿法界故。
　　經說以佛神力故(至)淨修梵行。
　　顯嘆法身。文殊菩薩。依常身智明顯嘆。有五種。一者有行平等觀。二者依正平等觀。三者陰平等觀。四者見平等觀。五者無我平等觀。有行平等觀者。依相行則有取受心生。於一切法。分別捨證。見生死可捨。見如來涅槃解脫可證。非性淨般若真如智。如是見者。非淨慧眼。以法性涅槃無捨證故。
　　偈說若有知正覺(至)彼非淨道眼。
　　依正平等觀者。法從緣起。猶如幻化。如實觀察。身與依果。自性無二。於一切法平等。同真際。如是見佛身者。是淨慧眼。如法性故。
　　偈說若有知如來(至)彼人難思議。
　　陰平等觀者。法性涅槃中。一切法平等。佛與眾生。入實相門。陰界相盡。猶如虗空。如經中說。觀身實相。觀佛亦然。寂滅無二故。
　　偈說若見我及佛(至)彼是大牟尼。
　　見平等觀者。智及境界。真如無二。自覺清淨故。能如是知如來身者。則見佛與世。而無所起。等虗空故。
　　偈說見者無所有(至)彼人大名稱。
　　無我平等觀者。陰集非有。無性故空。解法寂滅。入不二法門。則見如來智無有畏。安穩解脫故。何故顯示法身常住。如一切智入。令諸大眾。尋光覩見。四種種道。心無染著。離一切相故。
　　偈說無我無眾生(至)智者無所畏。
　　救苦說法者。光如前說。倍增差別。是開示法輪攝。有二種。一者智斷具故。能轉法輪。二者勸修。如聞見證。智斷具者。是相有六種。一者安護故。修行智斷。以無漏根力。調御群生。斷癡愛刾林。免熱惱苦。置清涼地。證道還應為轉法輪。法爾調御故。二者見見實故。修行智斷。證真如空。遠離二邊。同涅槃相。轉實法輪故。三者證涅槃故。修行智斷。於無量劫。集一切德。本度生死此岸。達到涅槃。法爾應轉清淨梵輪。普覺世間故。四者降魔故。修行智斷。以性淨無我無漏聖智。降伏四魔。無畏勇健。直出生死。以慈悲智幢。現轉法輪。無畏說故。五者度煩惱漏故。修行智斷。道種盡慧。滅有依依無依諸有漏集。逮得涅槃常身智海。一念盡見一切法界。自在示現。轉勝法輪。無障碍故。六者擊法皷故。修行智斷。具一切智已。興正法雲。甘露法雨。悉令眾生。入安穩智道。轉淨法輪。自覺法爾故。
　　偈說見眾生苦逼(至)自覺法如是。
　　勸修者。是勸進相。有四種。一者界處勸修法性涅槃。壞一切有自在雲。實應如佛所住。常身示現。遊諸剎土。利安世間故。二者果處勸修涅槃。如空常恒清淨。應以大願。歡喜念住故。三者悲處勸修。在大地獄。為惱燒煑。應住心如空。安穩濟難故。四者捨處勸修。護大法故。勿惜壽命。住堅固忍。建正法幢。是因能至金剛之身。不可壞故。何故顯示勸修。如聞證入解脫果故。
　　偈說不壞無量境(至)彼得如來法。
　　普應世間者。光如前說。倍增差別。是普應有二種。一者法身自在。二者應身普至。法身自在者。善覺清淨。住無餘涅槃故。
　　偈說如來覺諸法(至)調伏群生類。
　　應身普至者。是云。現有九種。一者出生方便。降身母胎。示行人道。雖復出生。相好具足。猶如山王。住冣後身。示成正覺。普照世間。如滿月故。二者行攝方便。禪思經行。集無量功德。定慧清淨。心無所畏。如師子王故。三者觀察方便。淨眼觀察十方界藏。或示戲咲。調御眾生故。四者身淨方便。示末後身。大師子吼。所轉法輪。莫不真實。其身清淨。如日光故。五者棄家方便。捨家出家。解脫無染。修行禪寂。入如實際。心常志樂。住諸佛行。取解脫果故。六者亦坐道場方便。先已善覺一切法相。而現坐道場。修無漏智道。度諸法彼岸。以金剛智火。滅無明闇。正覺諸法。成無上道故。七者調伏方便。以大悲雲。遍[雨/復]一切。慈光流入諸群生根。示以法寶。悉調伏故。八者轉法輪方便。容儀殊特。處一切大眾。示無畏說。神力自在。無能映蔽。悉攝眾生。置如實法故。九者滅度非滅度方便。器咸盡故。示般涅槃。普現佛事。如實饒益。或復熾然明照世間。如千日出。普照一切。隨根充滿。皆令達到究竟菩提故。
　　偈說或見初生時(至)顯現自在法。
　　法身如實者。光如前說。倍增差別。是法身如實。有十種甚深。一者無相甚深。法身非有。隨群生器。次第現身。猶如月王。漸增滿足故。二者清淨甚深。證如智破二種縛。一者心緣縛。解我無我心相盡故。二者界處縛。我所法中。無所取故。離此縛故。得二種淨。一者智淨。涅槃智覺。如靈空故。二者斷淨。於煩惱爾炎地種滅故。是淨非念處智。常身離盡無邊聖諦故。三者解脫甚深。自覺聖道。離無明闇。如日天子。普照世間。如聲發響應。悉對現故。四者常身甚深。離陰入界。入壞無常壞果。超出世間。住自覺聖地。自在無畏。如師子王故。五者自體淨甚深。離一切障。自覺解脫。如靈空集故。六者斷常甚深。於有依集起。無依集起二種建立。住地煩惱。菩提智斷故。七者同體淨甚深。自覺清淨離染障。自在無礙。悉寂滅故。八者爾炎淨甚深。智光普入眾生界藏悉建立。九者嚴淨甚深。集一切依果。以無量莊嚴具。悉莊嚴故。十者空實甚深。正覺寂滅。有亦有。有非有相。非無亦無。無非無相。而能普現說法調御故。
　　偈說善逝法甚深(至)為說清淨法。
　　隨器出現者。光如前說。倍增差別。是依器出現。有十種淨妙業。一者慈救淨業。於三品人中。等心免濟。於苦眾生。救苦與樂。離人天放逸。住慈等善根故。二者信淨業。修念佛三昧。堅住不動。猶如明鏡淨無垢故。三者無漏淨業。住性淨法流。慧明無穢故。無明闇障。越生死海故。四者身淨業。於四威儀。不令毀壞。心常繫念三昧法中。晝夜善觀諸佛境界。心不休息。趣菩提明處故。五者遍修淨業。心無怠慢。入一切三世。勇猛精進。攝無餘涅槃故。六者真智淨業。觀一切法。入性淨無我。真如法中。離我我所。無身相故。七者觀察淨業。善能計量諸眾。悉知其小大。應彼根器。令離愛染。安置如實寂滅法故。八者神業淨業。於一切佛土。示神變力。悉令無量群生。飲法甘露。充滿身心。悉安穩故。九者計量淨業。知一切佛國色集。以無礙智明。照盡無餘故。十者微細計量智明淨業。於一切塵。悉知其數。智明無礙。自在教化故。何故顯嘆淨業。依彼器水。現月王身故。
　　偈說離諸人天樂(至)是彼淨妙業。
　　智身寂滅者。光如前說。倍增差別。是智身寂滅有二種。一者法身離相。二者應身出化。法身離相者。是寂滅難見。有六種。一者倒見非真。二者色身無邊。三者法身離相。四者涅槃寂滅。五者離盡智淨。六者體淨解脫。倒見非真者。作色相緣。佛非淨涅槃。欲見佛者。是人隨[真*真]倒行。蔽於慧眼。不能善達最勝涅槃。邪見取相故。
　　偈說若以色性大神力(至)彼為不識最勝法。
　　色身無邊者。無色離色。示一切色相。猶如虗空。無有能觀。見邊際故。
　　偈說如來色身形相處(至)妙色威神不可極。
　　法身離相者。體淨涅槃如實際。離一切色。非相所攝。而具妙色隨應故。
　　偈說非以相好為如來(至)隨其所應悉能現。
　　涅槃寂滅者。法性行果如如際。住無有量離諸量。離集無集。過諸合散。性相常恒。不可說故。
　　偈說諸佛正法不可量(至)其性本來常寂滅。
　　離盡智淨者。法身智淨。離陰界入。捨無常壞果。證報淨涅槃。心行處滅。過語言道故。
　　偈說不以陰數為如來(至)言語道斷行處滅。
　　體淨解脫者。身心離相。善覺如實。不二不盡。常清淨故。
　　偈說等觀身心無異相(至)善逝深遠無所有。
　　應身出化者。是示現有五種。一者流光遍入。隨一切法界。悉能遠照。光覺自在。善應群生故。二者同躰示現。一應示無量。無量示一。應一處一切處。一切處一處。無障[得-彳]故。三者不動示現。身無去來。過妄想際。而能示現。起如幻智。應種種身雲故。四者隨世間起。應妄想生。了達自性。知無所有。悉寂滅故。五者究竟示現。如涅槃智者。則覩導師。遠離諸漏故。
　　偈說普放妙光明(至)是則見導師。
　　常住清淨者。光如前說。倍增差別。是相有二種。一者法身常住。二者勸諸菩薩。應如實知。法身常住者。是淨有六種。一者自覺超勝法身常住。超度四魔。自躰無依。無能勝者。壞無常壞果。如金剛故。二者能安護世間法身常住。自度四魔。能與世間。為歸依者。具一切功德。調御群生。證涅槃故。三者妄想識滅法身常住。壞七心壞果。覺淨涅槃。常恒不變。無所依止。如虗空故。四者壞果不壞法身常住。七識滅。真心躰淨。不為壞法之所壞故。五者斷淨法身常住。躰自躰虗偽盡。如鏡無垢故。六者智淨法身常住。不思議流住滅。真如躰照不二。善覺法性故。
　　偈說冣勝自覺超世間(至)是名善入如來智。
　　勸諸菩薩如實知者。是勸進有五種。一者遠離身心。二者無轉示轉。三者道淨平等。四者法於如住。五者無依寂滅。遠離身心。應如實知者。欲入常身深智慧海。離諸心念妄想意根。能如實了達。無疑惑故。
　　偈說欲入善逝深法海(至)永不隨順疑惑心。
　　無轉示轉應如實知者。轉法輪時。知性自性。無所轉故。
　　偈說一切世界如來境(至)無上導師方便說。
　　道淨平等應如實知者。菩提無種種相。當離妄想。如菩提住故。
　　偈說曉了諸法無疑惑(至)正意思惟佛菩提。
　　法相如住應如實知者。法非一二。假名說量無量。而能流布。餘益群生故。
　　偈說諦了分別諸法時(至)是知諸佛無量德。
　　無依寂滅應如實知者。生死涅槃。除性無有異。除滅憶想。如佛住故。
　　偈說觀察諸法及眾生(至)是則了知佛法義。
　　智照自在者。光如前說。倍增差別。是智自在。有十種常身無[得-彳]方便。一者離盡常住。二者自覺聖諦。三者住深禪寂。四者住涅槃性。五者等覺隨順。六者具十力智。七者同真際。八者成敗自在。九者宿命他心智。十者三明自在。離盡常住壽命方便者。證二種涅槃。智無倫匹。度生死海。起勝彼岸。命根難俎。如虗空故。
　　偈說大智無有量(至)是則方便力。
　　自覺聖諦如實方便者。達法緣起。入如實際。三世一合。淨明無二故。
　　偈說於諸佛深法(至)是則方便力。
　　住深禪寂示身方便者。正受三昧。如無所度。而能現起身雲。如應調伏故。
　　偈說常樂觀眾生(至)是則方便力。
　　住涅槃性常恒方便者。解脫自在。滿平等大慧。巧會有無。證解脫道故。
　　偈說方便善觀察(至)是則方便力。
　　等覺隨順菩提方便者。攝一切智。究竟如法性。善化眾生故。
　　偈說隨順調御士(至)是則方便力。
　　具十力智解脫方便者。用深廣智慧。自覺聖道。能到是處非處等諸法彼岸。能令眾生。背生死道。趣涅槃故。
　　偈說佛說深法義(至)是則方便力。
　　同真際無[得-彳]方便者。到諸法實相。心如實虗空。善巧無差。平等寂滅。無障[得-彳]故。
　　偈說心如虗空界(至)是則方便力。
　　成敗自在時數方便者。善巧念知。日月時朔。秊歲劫等。隨剎成敗。如實知故。
　　偈說常記念晝夜(至)是則方便力。
　　宿命他心智處方便者。於眾生界。種種因緣。隨諸業果。一切遍知故。
　　偈說一切群萌類(至)是則方便力。
　　三明自在無[得-彳]方便者。智盡三世。一切覺故。前七種方便。善覺真諦。巧會有無際實。除涅槃性故。後三種方便。善覺世諦。隨無量差別事。一念悉知故。
　　偈說一切過去世(至)無比方便力。
　　大悲拔苦者。光如前說。倍增差別。是大悲拔苦。有十種。一者能度難度。二者勉彼恐怖。三者斷諸放逸。四者拔我見地。五者與無依為依。六者斷邪行結使。七者拔苦三有。八者勉流住。無明住地。九者斷無常壞果。十者同斷攝。能度難度苦。大悲者不惜身命。修難行苦行。度難度海。還來法界。大師子吼。如實利安一切眾生。悉令逮得無師智故。
　　偈說受持難行法(至)我令悉當度。
　　勉彼恐怖救苦大悲者。於生死津濟五煩惱中。拯接眾生。令離恐怖。世雄決定。能善利安。悉解脫故。
　　偈說漂浪生死流(至)是則佛境界。
　　斷諸放逸救苦大悲者。以無漏智。大滅諸愛欲。究竟清淨。住如來道故。
　　偈說世間諸放逸(至)是則佛境界。
　　拔我見地救苦大悲者。以智慧力。斷彼眾生邪慢我心。遠離亂意。住寂滅地故。
　　偈說慧者滅本際(至)是則佛境界。
　　與無依為依救苦大悲者。斷孤煢眾生。諸惡趣苦。置清涼處故。
　　偈說見彼苦眾生(至)是則佛境界。
　　斷邪行結使救苦大悲者。然以智燈。而普照之。令彼悉捨邪見闇障。住無漏智明故。
　　偈說迷惑失正路(至)是則佛境界。
　　拔出三有救苦大悲者。為漂溺眾生。施造法船。着濟度脫故。
　　偈說一切三有海(至)是則佛境界。
　　勉流注無明住地救苦大悲者。於變易生死有漏淵中。施設法橋。悉皆度脫。置法性涅槃故。
　　偈說無有本實見(至)是則佛境界。
　　斷無常壞果救苦大悲者。以方便生死手。於生死獄。挽出眾生。悉令窮盡三苦邊際。究竟達到入涅槃城故。
　　偈說見彼生死獄(至)是則佛境界。
　　同類攝救苦大悲者。隨緣示現。應同彼形。令斷恐怖。心無疑惑。悉寂滅故。
　　偈說聞佛甚深法(至)是則天人師。
　　普應無[得-彳]者。光明遍照一切法界。悉開示故。是自在相。有二種。一者光網普覺一切世間。二者開示法身一切現化。光網普覺者。流光普照一切法界。悉令大眾見法身權道。充滿世間。自在攝化。盡無餘故。
　　經說爾時光明(至)淨修梵行。
　　開示法身一切現化者。是法身自在。有七種。一者十力智。二者覺示現無[得-彳]。三者妙行清淨。四者心淨觀察。五者妙音示現。六者見佛不存其相。七者身藏不思議。十力智者。知法界境界。三明達到。一念照盡。而無去來。湛然寂滅故。
　　偈說無量無數劫(至)具足十種力。
　　自覺示現無[得-彳]者。起諸依果。隨如如相。十方斯現。猶如大雲。悉普覆故。
　　偈說無[得-彳]大名稱(至)十力靡不見。
　　妙行清淨者。證法身依果。處彼現化。令一切眾生。歡喜信樂。悉得自在。無[得-彳]解脫故。
　　偈說從始供養佛(至)速逮無上道。
　　心淨觀察者。覩如來身。解一切法。入如實際。同淨法身。住佛所住故。
　　偈說能問十方佛(至)斯人等如來。
　　妙音示現者。轉淨法輪。逮無上智。雨甘露法雨。澤潤群生故。
　　偈說聞佛妙音聲(至)甚深難知見。
　　見佛不存相者。知佛法身。是涅槃事。不可以有無緣。如盲對色。寂然不取故。
　　偈說冣勝所說法(至)乃見真如來。
　　身藏不思議者。一切世界。悉入其中。而無障[得-彳]。如處虗空。無有來去。示成敗相。一切圓備。充滿虗空故。
　　偈說眾生種種業(至)充滿虗空界。
　　聖者文殊。如是於一切處。依大光明。方便以偈。顯示法身。無為常住。隨眾生器。現四種道。充滿法界。大眾覩見。於常果法身。令得正解。何以故。知佛法身。猶如滿月。不一不異。一切現化故。

　　卷十終