續藏經   保寧仁勇禪師語錄
　(參學門人)道勝．圓淨 錄

 金陵保寧禪院勇禪師語錄序

　　鳳臺山老。南方遊行時。至楊朱泣岐處。遇一善知識。白雪蒙頭。師子踞坐。以金圈栗棘為佛事。布施十方學者云。鐵圍山可透。吾金剛圈不可透。大海水可吞。吾栗棘蓬不可吞。若透一圈。即百千萬億圈。透之無疑。一切煩惱。於此解脫。若吞一蓬。則百千萬億蓬。吞之不疑。一切功德。於此成就。時諸比丘。罔然退席。莫知所措彼上人者。從容道場。獨蒙授記。後十五年。鳳臺山頂。震大雷音。三草二木。均霑一雨。其徒錄其語。請無為子以序之云耳。時皇宋元豐元年。清明日。無為子楊傑述。

 開堂疏

　　　　龍圖閣學士給事中知軍府兼本路兵馬鈐轄　　王贄　撰
　　伏以。西竺真風。南宗密印。一言悟道。猶成藥病之差。三界唯心。舉有色空之別。然而設喻筏而導初地。破迷雲而證了因。非假師承。曷臻壺極。所以維摩居士啟不二門。迦陵仙音徧大千界。今禪師勇公。孤雲雅尚。皓月素規。電影掣乎迅機。珠光圓於具戒。四大非我。靡流翠竹之形。五蘊皆空。豈滯華巾之結。屬寶坊之虗次。奉使移之舉能。命震潮音。庸安海眾。猊座中設。鼉鼓載揚。傒悲海之宣猷。俾含生之蒙益。聖風倡熾。祖葉敷芬。成是勝緣。綿乎不朽。謹疏。

　　 

　　保寧禪院勇和尚語錄

　　　　參學門人　(道勝　圓淨)　　錄
　　　　金粟沙門　通乘　重梓

　　上堂

　　問堂。表白宣疏了。師指法座云。三世諸佛。今古祖師。盡在者裏。轉大法輪了也。却向諸人脚跟下過去。還見麼。若見。眉毛眼睫。常放光明。若不見。看看山僧步步入泥入水去也。
　　乃上座拈香。此一瓣香。祝延今上皇帝。伏願。聖躳萬歲萬萬歲。帝業等乎山河。鼎祚齊於天壤。又拈香。此一瓣香。奉為闔國采僚文資武列。伏願。振謨猷乎遠大。流勳業以緜長。六軍常清。萬姓永泰。
　　又拈香。大眾。此一瓣香。古今無價。佛祖不傳。且道。從什處得來。還知落處麼。若也知得。祇者裏參見真善知識。若也不知。爇向爐中。供養我先住楊岐。後住雲蓋。會和尚。
　　乃陞座。蔣山白槌云。法筵龍象眾。當觀第一義。師乃顧眾云。委悉麼。若不委悉。為蛇畫足去也。古佛巖前。千華競秀。曹溪源上。萬派歸流。莫有陟巇嶮。涉渺瀰者麼。不顧危亡。便請相見。
　　時有僧問。昔日靈山一會。迦葉親聞。此日知府臨筵。請師舉唱。答。紅日當空。清風帀地。僧云。解吹無孔笛。天下總聞聲。答。寒山撫掌。拾得呵呵。僧云。若不泛舟。焉知海闊。答。利動君子。
　　問。承知府有言。一言悟道。猶成藥病之差。不假一言。如何接人。答。月似彎弓。少雨多風。僧云。兔角杖頭挑日月。龜毛拂子指乾坤。答。十字縱橫。僧云。香煙迥徹清霄外。朝蓋光臨證祖機。答。踏破草鞋赤脚走。新羅國裏問知音。
　　問。善戰者不施寸刃。今日當場。如何決勝。答。看。僧云。猶是干戈相待。答。兩段不同。僧云。解帶却兵猶費力。仰天長嘯未為功。答。相識滿天下。僧云。忽遇滿身鋒刃來。又作麼生。答。喫棒得也未。僧云。洎合放過。師拍膝一下。僧便喝。答。作家。僧擬議。答。鈍致殺人。
　　問。昔年雲外人皆委。今日廛中事若何。答。山僧愛瞋不愛喜。僧云。斬新日月。特地乾坤。答。恰似不相逢。僧云。紫陵巖畔千華秀。白玉樓前萬姓歌。答。未必心頭似口頭。僧云。作家宗師。出世太晚。答。這箇衲僧。世間罕有。僧云。也不消得。師噓一聲。
　　問。諸佛出世。地布金蓮。師今出世。有何祥瑞。答。青天白日。僧云。五葉芬芳傳寶印。三乘悟了化人天。答。截斷千山路。衝開萬里關。僧云。金風遠布。野老謳謌。答。在處有芳草。僧云。不登謝公船。爭見釣魚手。答。心不負人。面無慚色。
　　一僧禮拜了胡跪。以手向懷中。取物作呈似勢。師左顧。僧起立。作獻物勢。師右顧。僧伸手作接物。復安懷內。師以手直下指。僧擬議。師云。祇有這箇。無那箇。僧以手一劃。答。果然。僧便歸眾。師乃笑。
　　問。朝貴慇懃伸三請。鴻儒碩學盡光臨。祖師西來端的意。乞師方便指人心。答。鐵牛愛喫無根草。僧云。月輪光輝於此日。時人盡唱太平歌。答。眼裏無筋一世貧。僧云。龍圖證明。學人禮謝。答。放過一著。
　　乃云。問答已周。何不散去。既不然者。更引些葛藤。向淨地上。作一場狼藉去也。正法眼藏。亘古亘今。祖祖密傳。印印相可。語言路絕。思慮情忘。一切羣生。各具斯事。然難信之法。措者還稀。上上之機。方能湊泊。若湊泊得去。便與三世佛祖。有情無情。悉皆同參無他。非前非後。有何生死可出。佛道可成。不假多劫修行。彈指悉皆具足。行住坐臥。任運施為。見聞覺知。隨緣應用。睡來合眼。飯來開口。寒即向火。熱即取凉。既到者箇平實田地。匹上不足。匹下有餘。若是祖宗門下客。直須向火燄裏藏身。微塵裏走馬。東涌西沒。同死同生。爍迦羅眼不能窺。千手大悲把不住。裂破毗盧印。掃盡衲僧蹤。然雖如是。劍閣路危終易度。趙州關險大難行。
　　但仁勇。生而且昧。長又寡聞。雖挹宗機。擬終深藪。比奉知府龍圖。特垂台命。闔府采僚。同賜僉俞。令某繼此道場。實增忝幸。敢將上善。仰延宸筭。傍祝府僚。伏願。知府龍圖。早陞陛闕。榮陟鼎槐。運使郎中。亟聞漕最。殊被帝恩。運判都官。英聲遐播。清職驟躋。通判駕部闔府采僚。理狀彌光。亨衢驟進。更願。今辰席上。外府尊官。永心腹於王家。常眷隆於釋寶。又承僧職大師。蔣山清凉和尚。同垂象駕。共建法筵。諸多檀越。惟願。常臻福慶。永賁佛乘。乃云。大化無為道太平。閻浮日月轉分明。豐年野老謳謌甚。在處嘉禾合穗生。久坐尊官。伏惟珍重。
　　師在蔣山受小疏。大眾集定。僧呈法衣。師捻起身上袈裟云。大眾且道。這箇是。那箇是。若道這箇是。爭柰那箇何。若道那箇是。爭柰這箇何。却顧眾云。如今不免對大眾前。改頭換面。捻一放一去也。
　　便卸袈裟。披法衣。登座云。風不來林不動。下坡不走。快便難逢。有麼。
　　時有僧問。金陵城下。祖令當行。如何是祖令當行。師云。爍電久於雲裏現。忽雷今已震多時。進云。月輪光輝於此日也。答。照見肝膽。進云。莫道梁王不識達磨。答。時來天地皆同力。
　　問。諸佛出世。轉大法輪。師今出世。有何祥瑞。答。山青水綠。進云。學人未曉。乞師再指。答。一陣風來一陣寒。進云。一等勿絃琴。唯師彈得妙。答。且莫喚鐘作甕。
　　問。久居巖谷即不問。入廛化導事如何。答。真不掩偽。進云。恁麼則羣生有賴去也。答曲直迥然分。進云。羣生已蒙師指示。向上宗乘事若何。答。一人泉在最高峰。進云。四海共參真般若。十方同用佛毗尼。答。三十年後。明眼人前。不得錯舉。僧云。府尹不虗伸請命。學人禮拜謝師恩。答。分明記取。
　　僧問。諸佛出世。地布黃金。人王出世。以恩濟人。和尚出世。以何示人。答。南北山相對。東西有路分。僧云。鍾阜峰前瑞氣發。鳳皇臺畔祖風興。答。幾多遊賞客。到此盡迷源。僧云。葵華偏向日。逝水不迴流。答。依稀似曲纔堪聽。又被吹將別調中。進云。大眾證明。學人禮謝。答。禮拜直須頭點地。
　　師云。莫更有問話者麼。何妨出來結緣。
　　師乃云。夫參學人。直須具頂門上眼。超世英雄。於一切人天眾前。震法雷。擊法鼓。藏鋒露刃。掣鼓奪旗。吼師子音。作大佛事。若能如是。方有些子丈夫之氣。山僧今日。不惜眉毛。入泥入水去也。我佛世尊。為一大事因緣[占*ㄆ]。出現於世。敢問諸德。作麼生是一大事。良久云。五千餘卷詮不盡。三世諸佛讚不及。今古祖師提不起。還委悉麼。若委悉去。不動步超釋迦越彌勒。又何必更令山僧。向諸德前。鼓兩片皮。壓良為賤。然雖如是。不許夜行剛把火。直須當道與人看。乃云。爐冶鉗鎚枉用工。吹毛何必在磨礱。靈光昨夜輝牛斗。坐致昇平宇宙中。久立。
　　授帖日。陞座云。莫有問話者麼。僧便出。師云。等閒垂釣。僧禮拜了。畫一圓相。師以右手拋向後。僧又畫一圓相。師以左手拋向後。僧歸眾。師云。更有什麼。僧無語。師拍膝云。龍頭虵尾。僧云。賊過後張弓。師乃笑。復云。明珠歷掌。別者還稀。寶鏡當臺。何人鑒照。鋒前一路。截斷眾流言。下千差。隨波逐浪。所以展則大千俱徧。不展則絲髮不存。與麼語話。猶是化門之說。且道。不落化門一句。作麼生道。道泰不傳天子令。時清休唱太平歌。
　　謝了又云。千峰壁立滑於苔。不惜眉毛露出來。直下早逾千萬里。那堪於此更徘徊。喝一喝。下座。
　　師入院。迎到法堂前。乃指座云。大眾。巍巍堂堂。萬象難藏。通上徹下。誰敢承當。遂登座云。一二三。纔坐定。顧眾云。委悉麼。若不委悉。撒沙撒土去也。迦葉門下。水洩不通。萬仞崖前。凡聖路絕。且道。把住即是。放行即是。盡法無民。有疑請問。(問答不錄)乃云。欲陞此座。應須作禮須彌燈王。且道。須彌燈王在什處。又向什處作禮。為復心存意想。為復緣慮俱忘。為復心境一如。為復萬法空寂。若與麼見解。未出常流。既不與麼。又作麼生。棒打石人頭。嚗嚗論實事。直饒博聞強識。世智辯聰。得大總持。具無礙辯。於祖師門下。轉勿交涉。所以此事不可以有心求。不可以無心得。不可以語言造。不可以寂默通。非得失是非。緇素貴賤。凡聖差降。情量智解之所能及。諸人到者裏。如何即是。若是大丈夫兒。直下真不揜偽。最親切處。自肯方親。山僧與麼道。已是相埋沒了也。如今莫有不受人瞞者麼。良久云。平生肝膽向人傾。相識猶如不相識。遂拈杖云。無限雲山藏不得。却攜黎杖入鄽來。千門萬戶俱敲徧。今日分明卓鳳臺。卓一下。下座。
　　上堂。拍禪牀云。心外無法。萬法唯心。心既不生。法從何立。山河大地。甚處得來。三十年後。忽有人問。轉身句。作麼生道。良久云。潼關雖易度。劍閣轉難行。參。
　　上堂。一切法門無盡海。同會一法道場中。拈起杖云。拄杖子。遇寒則普天寒。遇熱則普天熱。且道。不寒不熱一句。作麼生道。卓禪牀一下云。明年大有新條在。惱亂春風卒未休。參。
　　上堂。拈拄杖云。千江月現。萬派歸流。長垂直鈎。釣著鰲頭。森羅萬象。總在者裏。如今賤賣與。諸人還要麼。若要。堪作什麼。若不要。從教向大洋海裏。興雲致雨。作風作浪去也。卓一卓乃喝。下座。
　　問。師唱誰家曲。宗風嗣阿誰。答。行到水窮處。坐看雲起時。進云。楊歧嫡子。臨濟兒孫。答。千言萬語無人會。又逐流鸎過短牆。
　　問。如何是佛。答。近火先燋。
　　問。如何是道。答。溺泥有刺。進云。如何是道中人。答。切忌踏著。
　　乃云。心隨萬境轉。轉處實能幽。隨流認得性。無喜亦無憂。拍禪牀云。保寧作一頭水牯牛去也。還有相隨者麼。若相隨得。鼻孔在什處。若相隨不得。保寧自起自倒去也。復云。有意氣時添意氣。不風流處也風流。
　　上堂。一法有形。翳汝眼睛。眼睛不明。世界崢嶸。拈杖云。見麼。若見則遮却眼光。若不見。則失却拄杖。且作麼生。道得不受人瞞底句。良久云。平地未為嶮。遠山焉足高。卓拄杖。下座。
　　上堂。光陰倏忽。寒暑迭遷。不涉春緣。道將一句來。良久云。始見去年九月九。今年又見秋葉黃。參。
　　上堂。保寧乍住不曾停。日日街頭巷尾行。張三李四相逢著。剔起眉毛作麼生。拍手笑。下座。
　　上堂。拍禪牀云。不是心。亦非佛。問君畢竟是何物。昨夜金剛努目瞋。一拳打破精靈窟。喝一喝。下座。
　　上堂。滿口是舌。都不能說。碧眼老胡。當門齒缺。
　　開爐上堂。舉丹霞行脚。到一院遇天寒。遂將木佛燒火向。院主叱罵丹霞。乃院主眉鬚墮落。大眾。院主眉鬚墮落。即且置。且道。丹霞眉毛在麼。若也見得。與古佛同參。若也不見。切忌撥無因果。
　　後有僧。問天竺。丹霞燒木佛。意旨如何。竺云。寒即圍爐向煖火。熱即竹林谿畔坐。保寧也無木佛與諸人燒。堂中自有無煙火。要向即向。要撥即撥。且道。與古人。是同是別。乃云。上閒僧多。下閒僧少。
　　上堂。一人發真歸源。十方虗空。悉皆消殞。拍禪牀云。大眾。為什麼。却有人透者裏不過。良久云。自是不歸歸便得。五湖煙景有誰爭。
　　上堂。快馬一鞭。快人一言。直饒與麼。猶是鈍漢。乃召眾云。喫茶去。
　　上堂。釋迦掩室於摩竭。已洩天機。淨名杜口於毗耶。特地饒舌。少林九年面壁。老不歇心。永嘉一宿曹谿。徒誇英俊。保寧與麼道。還有過也無。路逢劍客方呈劍。不是詩人不獻詩。參。
　　上堂。一塵入正受。諸塵三昧起。諸塵入正受。一塵三昧起。遂拈杖云。保寧有時拈頭作尾。有時拈尾作頭。金剛脚底踣跳。蟭螟眼裏藏身。朝到西天。暮歸東土。即且置。祇如不動步一句。作麼生道。卓拄杖云。無事莫行偏僻路。等閒惹得是非來。參。
　　問。如何是佛。答。鐵鎚無孔。
　　問。如何是祖師西來意。答。雪上加霜。
　　發化主上堂。盡十方世界。為一大陣。若聖若凡。種種異類。出此不得。釋迦為主將。文殊作先鋒。普賢為殿後。陣勢既圓。且道。與什人相見。良久云。定光金地遙招手。智者江陵暗點頭。遂拈拄杖云。如今盡在保寧拄杖頭上。開甘露門。示真實相。展縮無礙。縱橫自由。還見麼。若也見得。真不掩偽。若也不見。分付諸方化主。一任將向南州北縣。扶過斷橋水。伴歸無月村。卓一下。下座。
　　上堂。立春日。打泥牛。一棒兩棒。千頭百頭。雪華深覆辨不得。頂門有眼徒悠悠。拍手云。囉囉哩。惱亂春風卒未休。
　　上堂。萬法是心光。諸緣唯性曉。本無迷悟人。祇要今日了。且道。了底事作麼生。良久云。待得雪消去。自然春到來。
　　上堂。金毛師子一哮吼。驚起法身藏北斗。文殊普賢無處走。碧眼也徒誇好手。喝一喝。下座。
　　上堂。迦葉擎拳。阿難合掌。樓至如來。全無伎倆。
　　常州廣福上堂。師子窟中。必無異獸。莫有哮吼者麼。有僧問。遠離金陵丈室。幸屆廣福道場。向上宗乘。請師舉唱。答。微風搖寶鐸。紅日耀青天。進云。滿眸山色秀。徧地野華新。答。白雲千里萬里。進云。大眾證明。學人禮謝。答。多年曆日。
　　乃云。保寧今日。不免曲順人情。舉些浸不爛底。多年葛藤。供養大眾去也。塵塵爾。剎剎爾。山是山水是水。彌勒不入樓閣。善財不須彈指。以手一劃云。微塵世界。氷消瓦解。且道。彌勒善財在什處。若向者裏參徹去。不妨在處稱尊。若也不見。客路如天遠。侯門似海深。
　　回莊上堂。記得鵝湖和尚。一日點淨後。不赴堂。遂入方丈裏睡。齋後知事來白云。和尚何不赴堂。鵝湖云。莊上喫油糍來。晚閒莊主到云。今日謝和尚喫油糍。
　　大眾。為復是師通妙用。本體如然。平地上剛然揑怪。既不與麼。又作麼生。良久云。者箇公案。一任天下人批判。保寧也無神通妙用。亦無宿命他心。院在江寧府。莊屬宜興縣。水路一千。陸路四百。孤舟野渡。處處經過。堤柳巖華。時時閒發。前月出去。昨日歸來。莊上也不曾喫他油糍。祇是炊白米飯。煑野菜羹。療飽充飢。隨家豐儉。然雖如是。更有一般堪笑事。米中粒粒徧生蟲。參。
　　上堂。入荒田不揀。信手拈來草。觸目未甞無。臨機何不道。乃云。保寧今日。為眾竭力。入荒田去也。拈拄杖云。有時亦隨春生。有時不逐夏長。亦能殺人。亦能活人。殺人也。醍醐上味。翻成毒藥。活人也。一切毒藥。皆是醍醐。如今更不囊藏。分明揭向諸人。且道。是醍醐。是毒藥。良久云。無事莫將容易服。古今曾悞幾人來。卓一下。下座。
　　上堂。金陵故都。鳳臺寶地。諸上善人。同會一處。不顧釋迦遺教。不待彌勒授記。任他春去秋來。管你鹽賤。米貴。二時展鉢開單。說甚珍羞百味。健即經行。困即打睡。祇聞有象王蹴踏。焉知得師子遊戲。拍禪牀云。大眾。溈山水牯牛。今日五更。失却鼻孔。下座。
　　上堂。橫按杖云。雲從龍。風從虎。甘草甜。黃連苦。洪波浩渺浪滔天。須彌頂上日卓午。卓拄杖。下座。
　　上堂。如來明星現時成道。大眾且道。明星幾時不現。
　　上堂。良久。以手摑口云。大多口生。
　　上堂。譬如琴瑟箜篌琵琶。雖有妙音。若無妙指。終不能發。拈拄杖云。者箇且非琴非瑟。有大妙音。眾中莫有妙指者麼。試請一發看。若無。保寧自家品弄去也。橫按杖云。還聞麼。良久云。一堂風冷淡。千古意分明。
　　上堂。曹谿路上。野老謳謌。古佛堂前。行人舞袖。脚踏實地。天下人知。鼻孔遼天。作麼生辨。乃云。無孔笛吹雲外曲。五湖何處覓知音。
　　因長蘆和尚來上堂。金將火試。水將杖試。大眾。祇如金不將火試。水不將杖試。還有人辨得麼。若辨得。是真也假也。深也淺也。若辨不得。且分付與明眼人。
　　上堂。囫圇無縫。誠謂難吞。碎挫將來。撈摝不上。變生為熟。須是當人。五味調和。全歸眾口。眾口即且置。且道。誰是當人者。若也知得。長連牀上。開單展鉢。若也不知。三十年後。莫相辜負。參。
　　問。承古有言。離相離名人不識。吹毛用了急還磨。以手劃云。者箇即不問。作麼生是用。答。王法無親。僧便禮拜。師便打。僧云。將軍自有嘉聲在。答。氷消瓦解。
　　上堂。有頭無角。有尾無脚。十方世界。何處安著。金烏日日來消爍。玉兔也被他吞却。噓一聲。下座。
　　上堂。舉。空可空非真空。色可色非真色。真色無形。真空無名。無名名之父。無色色之母。為萬法之根源。作天地之太祖。師云。肇法師大殺盡力道。未道得一半。何故。若於摩竭門下。滿目光生。祖師門下。未夢見在。且道。祖師門下。別有什長處。乃云。有智人前莫舉。無智人前莫說。
　　上堂。寅朝有粥。齋時有飯。展鉢開單。光明燦爛。行住坐臥無他。一生大事成辦。大眾且道。與麼見解底人。還得盡善也未。良久云。誰知更有離家子。望斷碧雲生遠愁。
　　上堂。保寧有一路。東西徒指注。直下已千差。迥頭還錯悞。不錯悞。百尺竿頭須進步。顧眾云。前面有山兼有水。一程分作兩程行。
　　上堂。秋風凉。松韻長。未歸客。思故鄉。且道。誰是未歸客。何處是故鄉。良久云。長連牀上。有粥有。
　　因施主上堂。僧問。雷音已震於沙界。今日相逢事若何。答。久雨不晴。僧云。與麼則錦上添華。答。熏天炙地。僧云。起動和尚。師便打。
　　乃云。問既無盡。答亦無窮。若據祖宗門下。本無如是事。若於建化門中。隨機施設。亦大矣哉。永嘉云。嗟末法惡時世。眾生薄福難調制。去聖遠兮邪見深。魔彊法弱多冤害。永嘉與麼道。且暫時閒。曲順人情。即不可千古之下。要且遭人簡點。何故。且我家本無是事。諸佛亦不曾出世。亦無佛可成。亦無法可說。亦無眾生可度。亦無煩惱可斷。亦無菩提可求。亦無涅槃可證。亦無前際中際後際。亦無正法像法末法。於一切法。求其實性。皆不可得。所以。時亦不去來。法亦不生滅。不見道。一切法不生。一切法不滅。若能如是解。諸佛常現前。所以長沙云。盡十方世界。是沙門一隻眼。盡十方世界。是沙門全身。盡十方世界。是箇真實人體。盡十方世界。是解脫門。乃至佛及眾生。有情無情。有性無性。皆同一體。同一性。同一相。亦無內外中閒。取捨愛憎。斷常生滅。染淨去來。種種知解之所分別。若能如是。則三界不能收。六道不能攝。於一切處。運用去來。無住無著。應物現形。得大自在。或凡或聖。或是或非。逆行順行。天莫能測。所以永嘉到者裏。出手不得。
　　又記得。本淨云。道體本無修。不修自合道。弃却一真性。來入閙浩浩。若逢修道人。第一莫向道。實謂誠實之言。保寧與麼也。且隨方就圓。然雖如是。笑我者多哂我少。
　　上堂。風聲浩浩。觀音談不二法門。春色依依。遮那現無相境界。鴈迴沙塞。鸎囀喬林。長空飛白鶴之雲。大野洒如膏之雨。實謂頭頭顯煥。處處發明。拈拄杖云。三世十方。不離者裏。噓一聲云。眼睫眉毛都落盡。不知何日更重生。
　　上堂。舉三聖云。我逢人即出。出即不為人。興化云。我逢人即不出。出即便為人。此二尊宿。與麼為人。猶在半途。保寧今日。路見不平。拈拄杖下座。大眾一時走散。擲却便歸方丈。
　　上堂。天上無彌勒。地下無彌勒。打破太虗空。如何尋不得。垂下一足云。大眾。向什處去也。
　　上堂。釋迦出世。弄假像真。達磨西來。將長就短。德山棒臨濟喝。陽燄充饑。梅林止渴。清平世界。不妨夜行。如今莫有吞却佛祖。打破化城者麼。良久云。保寧今日。被大眾勘破。
　　上堂。山僧二十餘年。挑囊負鉢。向寰海內。參善知識。十數餘人。自家竝無箇見處。有若頑石相似。參底尊宿。亦無長處。可相利益。自此一生。祇做箇百無所解底人。幸自可憐生。忽被業風吹。到江寧府。無端被人。
　　上堂。推向十字路頭。住箇破院。作粥飯主人。接待南北。事不獲已。隨分有鹽有醋。粥足飯足。且與麼過時。若是佛法。不曾夢見。便下座。
　　上堂。至道無難。唯嫌揀擇。拈杖云。保寧拄杖子。一時穿却天下衲僧鼻孔了也。卓一下。下座。
　　上堂。法身無相。應物以形。般若無知。對緣而照。上是天下是地。佛殿對三門。僧堂對廚庫。拈杖云。這箇是保寧拄杖子。阿那箇是法身。若向者裏透得過。且向三家村裏。東買西賣。若也透不得過。天下橫行猶未可。金陵還有鳳臺關。卓一下。下座。
　　上堂。昭昭於心目之閒。而相不可覩。拈起杖云。還見麼。若見。又道不可覩。晃晃於色塵之內。而理不可分。擊杖云。還聞麼。若聞。又道不可分。放開即易。揑聚即難。荊棘林中。須知有出身之路。試向七縱八橫處。道將一句來。眾無語。乃云。若不入水。爭見長人。
　　上堂。拈拄杖云。人人盡道。有箇黑漆底。祇是用處不同。在諸人分上。豎窮三際。橫徧十方。指大地為黃金。攪長河為酥酪。在保寧手裏。要橫不得橫。要豎不得豎。動著即喪。覰著即瞎。當與麼時。忙忙之者。普天帀地。下座。
　　上堂。大地北風吹。長天霰雪飛。今朝寒較殺。身上更添衣。大眾。有衣則添。無衣添箇什麼。爐邊向火猶嫌冷。更有樵夫跣足行。
　　上堂。春雨如膏。春風如刀。填溝塞壑。拔樹鳴條。會麼。魚行水濁。鳥飛落毛。
　　上堂。不可以智知。不可以識識。拈拄杖云。大眾。喚作什麼。若喚作拄杖。眉鬚墮落。若不喚作拄杖。陸地平沉。試向不動纖毫處。道將一句來。良久云。在家祇言為客易。臨筌方覺取魚難。卓一下。下座。
　　上堂。屈屈作什麼。昨夜三更。達磨大師。一拳打落保寧當門齒。
　　問。知師解把無星秤。無角鐵牛重幾多。答。頭輕尾重。僧云。此猶是對面相瞞。答。與天下人作牓樣。僧云。恁麼則人平不語。水平不流。答。猶較些子。
　　問。靈山指月。曹谿畫月。未審保寧門下如何。師云。嗄。僧云。有華當面貼。師便喝。僧云。鴛鴦繡了從教看。莫把金針度與人。答。罕逢穿耳客。
　　大覺禪師來。上堂。同聲相應。同氣相求。定光招手。智者點頭。然雖如是。也未免笑破他人口。
　　上堂。唯一堅密身。一切塵中現。所以行住坐臥。念念無生。見聞覺知。心心永寂。善財童子。於一念閒。經過一百一十城。參問五十三員善知識。到了不離菩提道場。普光明殿。遮那彌勒。步步相隨。文殊普賢。處處出現。若向這裏。見得諦去。更須知有向上一路始得。且向上一路。又且如何。吽吽。下座。
　　上堂。祖師門下絕人行。深險過於萬丈坑。垂手不能空費力。任他堂上綠苔生。
　　上堂。若說佛法。供養大眾。未免眉鬚墮落。若說世法。供養大眾。入地獄如箭。去此二途。當說什麼。三寸舌頭無用處。一雙空手不成拳。
　　上堂。拈杖喝云。謾區區。休碌碌。無相光明常滿目。短棹孤舟歸去來。五湖四海煙波足。擲拄杖下座。
　　上堂。保寧門戶鎮長開。毳侶憧憧去復來。二水三山何處是。直須親到鳳皇臺。
　　上堂。嚙鏃之機猶是鈍。當鋒點的未為親。那吒十面千眸動。無相靈光翳日輪。喝一喝。下座。
　　大平州瑞竹上堂。主人命陞此座。為眾說法。若論此座。而無所陞。無所不陞。若論此法。而無所說。無所不說。三世諸佛。亦如是。東西祖師。亦如是。諸人亦如是。保寧亦如是。既然如是。誰是坐者。誰是立者。誰是說者。誰是聽者。若也會得。已是頭上安頭。若也不會。一任斬頭覓活。
　　上堂。十方梵剎。事同一家。量才補職。買帽相頭。衲僧家。一日二時。向長連牀上。開單展鉢。拈匙把筯。欠箇什麼。餬餅餺飥。糖糕餕餡。乃尋常茶飯。雖然如是。且道。杓柄在什人手裏。若也知得。一任恣意飡啜。若也不知。今日新請典座。
　　上堂。拈拄杖云。宮商角徵羽。金木水火土。卓一下云。卦上吉凶分。三日後看取。
　　上堂。保寧尋常為人。直下是無面目。若也敲骨出髓。直得神號鬼哭。拍手笑云。仁義盡從無處斷。世情偏向有錢家。
　　上堂。橫按杖云。汝等大丈夫漢。須是一刀兩段。直下七縱八橫。擲杖云。且待天下人判斷。
　　問。寒風凋敗葉。猶喜故人歸。未審誰是故人。答。楊岐遷化久矣。僧云。更有什麼人知音。答。無眼村公暗點頭。僧云。死柴頭有無煙火。獨向應無人得知。答。今日未開爐。僧云。忽遇七縱八橫時如何。答。不如縮却手。僧云。誰知煙靄裏。猶有釣魚翁。答。莫亂道。
　　師與李太博。舉三句頌次。博云。祇是箇不了底公案。師云。試請。太博斷看。博云。八棒十三。師云。保寧有什過。博無語。師云。正是箇不了底公案。
　　上堂。舉。夜夜抱佛眠。朝朝還共起。起坐鎮相隨。語默同居止。分毫不相離。如身影相似。欲識佛去處。祇者語聲是。大眾。傅大士此頌。古今不墜。一切人知。向此。瞥地者亦多。錯會者不少。玄沙云。大小傅大士。祇認得箇昭昭靈靈。洞山聰云。且道衲僧家。日裏還曾睡也無。此兩轉語。誰言世上無仙客。須信壺中別有天。保寧亦有一頌。要眠時即眠。要起時即起。水洗面皮光。啜茶濕却觜。大海紅塵生。平地波濤起。呵呵阿呵呵。囉哩哩囉哩。下座。
　　上堂。眾集定。良久云。堪作箇什麼。便下座。
　　上堂。眾集定。良久云。猶較些子。便下座。
　　上堂。看看。山僧入拔舌地獄去也。以手拽舌云。啊[口*耶]啊[口*耶]。
　　上堂。森羅及萬像。皆於鏡中現。以杖指云。北面是廚庫。南面是僧堂。中間是佛殿。直下指云。者裏是什麼。乃云。踏牀子也不識。
　　問。如何是保寧境。答。主山頭倒卓。進云。如何是境中人。答。鼻孔無半邊。
　　問。如何是保寧家風。答。硬餬餅爛餺飥。進云。忽遇客來。將何祗待。答。麤飱易飽。細嚼難飢。
　　問。如何是佛。答。自屎不覺臰。
　　上堂。一是一。二是二。三是三。四是四。數目甚分明。上下依資次。依資次。有何事。以杖劃云。大眾。一時亂却六十甲子了也。
　　上堂。行時行。住時住。坐時坐。臥時臥。舉手動步皆自由。處處何時有蹉過。自家肚皮自家劃。粥飯但飧休忍餓。阿呵呵。記得麼。今年十一月是小。十二月是大。
　　上堂。釋迦老子。初生下時。周行七步。目顧四方。當與麼時。土曠人稀。相逢者少。遂以手指天地。三家村裏。東卜西卜。便道。天上天下。唯我獨尊。祖禰不了。殃及子孫。下座以手托禪牀。召眾云。三十年後。不得錯舉。
　　上堂。啞人唱。聾子拍。永夜風清月虗白。燋塼打著連底凍。天曉一輪光烜赫。文殊普賢醉不知。浡海新羅齊斫額。阿呵呵作什麼。從教屎坑裏坐。深草裏臥。水長船高。泥多佛大。公案現前。一時領過。以杖劃一劃。下座。
　　上堂。古人底今人用。今人底古人為。古今無背面。今古幾人知。[口*耶]嗚咿。一九與二九。相逢不出手。
　　上堂。無種靈苗火裏栽。鐵華還向樹頭開。驀然結箇團欒果。指似時人處得來。
　　上堂。無邊剎境。自他不隔於毫端。十世古今。始終不離於當念。豎窮三際。橫徧十方。理事圓融。性相平等。宮殿樓閣。處處莊嚴。草木山川。重重顯露。鐘鳴鼓響。時時揚解脫之音。文字語言。句句盡真如之理。離彼離此。無是無非。芥子納須彌。未為分外。百川歸大海。乃是尋常。都亡大小之名。不見有無之相。是故。隱顯自在。去住無方。處凡不凡。在聖不聖。此不思議境界。諸人常在其中。為什却不自覺。
　　上堂。侍者燒香罷。師指侍者云。侍者已為諸人說法了也。遂下座。
　　上堂。以兩手。畫一圓相。擘開捺膝云。渾崙劈不破。三人共兩箇。滋味信全無。有誰吞得過。吞得過。且與麼吞不過。莫亂做。
　　上堂。欲言言不及。林下好商量。且道。作麼生商量。時挑野菜和根煑。旋斫生柴帶葉燒。
　　上堂。賣扇老婆手遮日。田公布袴不到膝。斷頭船子任風飄。昨夜籬頭吹篳[箴/角]。
　　上堂。百川異流。同歸於海。萬塗差別。皆入此宗。卓拄杖云。醫得眼下瘡。剜却心頭肉。
　　上堂。昨夜三更。忽然大地震動。直得須彌岌峇。海水沸騰。其中有無限眾生。正在夢中。不覺不知。如存若亡。卓拄杖云。大眾。還聞麼。幾乎喪身失命。
　　解夏上堂。秋風纔動。布袋頭開。來者自來。去者自去。江淮兩浙。足有家風。衡嶽廬峯。更多幽致。驅驅轆轆。劫劫波波。須知道。不動如來。未甞舉步。且道。不動步一句。作麼生道。良久云。適來堂裏來。却歸堂裏去。
　　一日上堂。纔出法堂。大眾問訊。便歸方丈。
　　上堂。舉。道遠乎哉。觸事而真。師云。凉風明月。青山白雲。聖遠乎哉。體之則神。師云。眉毛上踣跳。眼睫裏藏身。拍禪牀云。遠親不如近隣。
　　上堂。從他謗。任他非。把火燒天徒自疲。我聞恰似飲甘露。消融頓入不思議。大眾。永嘉猶有者箇在。
　　真州資福上堂。指座云。資福法座。行住坐臥。快便難逢。不得放過。
　　便陞座。眾立定。師云。會麼。不解作客。勞煩主人。遂下座。
　　上堂。上是天。下是地。南北東西。各依本位。保寧有時翻天作地。飜地作天。喚東作西。喚南作北。捩轉鼻孔。換却髑髏。眾中有同死同生者。何妨出來。大家出手。有麼。良久云。當官莫近前。作客莫落後。
　　上堂。乾坤之內。宇宙之閒。中有一寶。秘在形山。且道。是什寶。非青黃赤白。男女等相。是何言歟。雖然如是。匹上不足。匹下有餘。
　　上堂。即此見聞非見聞。無餘聲色可呈君。箇中若了全無事。體用無妨分不分。保寧有時以拄杖作體。有時以拄杖作用。作體也。乾坤寂爾。世界坦然。作用也。秋變冬凋。春生夏長。不見道。體中有用。用中有體。體不離用。用不離體。橫按杖云。且道。是體是用。若到諸方。莫道保寧四棱搨地。
　　上堂。拈杖云。此是雲門臨濟德山巖頭。一生用不盡底。如今在保寧手裏。不直半分錢。雖然如是。又也可貴可賤。且道。什處是可貴可賤。擲杖。下座。
　　長蘆上堂。未到者裏。萬事不言。既到者裏。如何即是。有口有舌。何妨亂說。有問話者出來。
　　再召無人。師云猶較些子。古資福云。隔江見資福剎竿。便迴。脚跟好與二十。保寧昨日離金陵。泛小舟渡大江。到長蘆門下。見剎竿。觀佛殿。上方丈。禮拜祖印禪師。蒙不賜罪責。特加慇懃。何故。恩深轉無語。懷抱自分明。禪師又令對眾陞座。不免胡言漢語。瞞諸人等。是不識好惡。更有一頌。乘興安然泛小舟。霎時風送到江頭。不知相見談何事。諸高德。試道看。
　　上堂。有手脚。無背面。明眼人。看不見。天左旋。地右轉。拍膝云。西風一陣來。落葉兩三片。
　　上堂。古云。文殊門入者。牆壁瓦礫。與汝發機。觀音門入者。蝦蟆蚯蚓。與汝發機。普賢門入者。不動步徧十方。大眾。東西南北。四維上下。築著磕著。不覺不知。過在什處。良久云。紅粉易成端正女。無錢難作好兒郎。
　　上堂。黃面老子出世。平地骨堆。碧眼胡兒西來。無風浪起。近朱者赤。近墨者黑。臨濟雲門。牽枝引蔓。保寧也有沒量罪過。諸人也有沒量罪過。還委悉麼。良久云。面皺祇因陪笑得。背跎還為打躳多。參。
　　上堂。不可以智知。不可以識識。言語道斷。心行處滅。保寧道。亦可以智知。亦可以識識。言語不斷。心行不滅。何故。青山祇解磨今古。流水何曾洗是非。
　　上堂。風鳴條。雨破塊。曉來枕上鸎聲碎。蝦蟆蚯蚓一時鳴。妙德空生都不會。都不會。三箇成羣。四箇作隊。窈窈窕窕。飄飄颻颻。向南北東西。折得黎華李華。一佩兩佩。
　　上堂。時時舉。處處說。絕忌諱。無閒歇。橫按杖云。會麼一夜落華雨。滿城流水香。卓一下。下座。
　　歲旦上堂。昨日去年去。今日今年來。去年去不去。今年來不來。徧野盈尺雪。大地亡纖埃。無名無字人。舉目聊徘徊。
　　發化主上堂。身披信施衣。口喫信施食。施者絕纖毫。受者無蹤跡。大施門正開。百千及萬億。信手拈將來。切忌從他覓。既不從他覓。向信手處。道將一句來。有麼。若無。保寧自道去也。一封書信通消息。兩貼茶湯表信儀。
　　問。彌勒真彌勒。分身千百億。時時示時人。時人自不識。和尚還識也無。答。不識。僧云。石牛頻吐三春霧。木馬嘶聲滿道途。答。蹉過也不知。僧云。蹉過事作麼生。師便喝。僧合掌云。真善知識。答。念你是舊維那。
　　問維摩展掌。世界崢嶸。善財彈指。樓閣重重。為復神通妙用。本體如然。答。總不與麼。僧云。未審作麼生。答。水灑不著。僧云。兵隨印轉。將逐符行。答。千里萬里。僧云。某甲祇與麼。和尚又如何。答。你是行脚人。僧云。三十年後。有人舉在。師云。記取。
　　問。師登寶座。四眾臨筵。的的西來。請垂舉唱。答。慢二急三。僧云。今日一會。事不虗然。答。拍拍是令。僧拍手云。囉囉哩。答。也似箇知音。僧云。施主霑恩。學人禮謝。答。風驚草動。
　　問。向上之機即不問。入廛垂手意如何。答。兩脚踏地。僧云。天人羣生類。皆承此恩力。答。鼻孔遼天。僧禮拜。師云。莫動著。
　　問如何是塵中自在底人。答。因行不妨掉臂。
　　問。如何是佛法大意。答。鑊湯無冷處。
　　退院上堂。百尺竿頭弄嶮巇。是人平地為攢眉。而今潦倒成無用。高躡前蹤付與誰。有道得者。試道看。良久云。若無人道。不如交與謝知府大眾畢。
　　復云。江國名藍甲上游。寅緣於此繼焚修。幻軀已是多衰病。雪髮將看徧滿頭。浮世百年猶不足。旋風千帀尚難周。今朝喜作神仙客。遂性逍遙得自由。
　　再授帖上堂。拍手三下。指口搖手三下。下座。
　　市戶請上堂。摩竭室不揜。方丈門再開。不惜眉毛者。橫身請入來。僧出。拍手三下。指口搖手三下云。如何。答。猶較些子。僧云。盡開終始口。爭柰有天何。答。被你勘破。僧搖手三下。歸眾。答好箇仙陀。
　　問。百尺竿頭弄嶮巇。是人平地為攢眉。如今眉已展。如何是弄嶮巇底。答。一任拍手。僧云。飜身真箇有來由。答。自家看取。僧云。忽若撲落。又作麼生。答。噁。僧云。也要大家知。答。人平不語。水平不流。僧云。有意氣時添意氣。師噓一聲。
　　問。欲退名藍辭不得。宗乘重唱時如何。答。葉落歸根。僧云。法輪再轉於閻浮。道光重映於千載。答。春來依舊萌芽發。僧云。雨露垂恩。羣情有賴。答。大地沒閑人。
　　乃云。三界六道輪迴。業鏡難藏好醜。不須更滯他人。盡是自作自受。如今於諸人分上。各自有一面業鏡子。明歷歷地。且道。是好是醜。試請迴頭自照看。又外道問世尊。今日當說何法。尊云。說定法。次日復問。說何法。尊云。說不定法。道云。昨日為什定。今日為什不定。尊云。昨日定。今日不定。諸仁者。是知佛法。無有定相。無不定相。隨機施設。一切臨時。說有亦得。說無亦得。說定亦得。不定亦得。猶如太空。蕩蕩無礙。一任穿鑿。縱橫自在。如今若有人。問保寧。今日當說何法。即云。說不定法。或次日問。說何法。即云。說定法。或問。昨日為什不定。今日為什定。即云。昨日不定今日定。或問。昨日不定事作麼生。即云未曾再謝知府在。或問。今日定底作麼生。即云。市戶已作茶筵了謝畢。乃云。引退潛藏志未從。世閒何處可相容。依前却入塵泥去。物物頭頭露祖宗。拍禪牀。下座。
　　上堂。釋迦老子。四十九年說法。不曾道著一字。優波毱多。丈室盈籌。不曾度得一人。達磨不居少室。六祖不住曹谿。誰是後昆。誰為先覺。彼自無瘡。勿傷之也。拍手大笑云。且喜天下太平。
　　上堂。萬物滋一雨。生芽不離土。甜瓜徹蔕甜。苦瓠連根苦。
　　上堂。從朝至暮。橫說豎說。其柰未甞動著他一毫毛。拈杖云。委悉麼。初三十一。中九下七。休問天岡河魁。說甚大吉小吉。劃一劃。下座。
　　上堂。拈拄杖子。卓一下云。何不說法。卓二下云。惺惺直是惺惺。歷歷直是歷歷。三十年後。不得受人瞞。卓三下。下座。
　　上堂。召眾。以手指上指下云。這箇是釋迦。擎拳云。這箇是迦葉。合掌云。這箇是阿難。展兩手云。這箇是什麼。云羞慙殺人。
　　上堂。舉。靈雲見桃華悟道。有頌云。三十年來尋劍客。幾迴落葉幾抽枝。自從一見桃華後。直至如今更不疑。玄沙聞云。諦當甚諦當。敢保老兄未徹在。且道。靈雲見什道理。莫是悟得箇萬法不生不滅。無去無來。空寂之理麼。若與麼。何曾悟在。祇如玄沙恁麼道。為復是肯他。不肯他。若道肯他。玄沙眼在什處。若道不肯他。靈雲過在什處。眾中商量極多。所以千聞不如一見。保寧亦敢保諸人未徹在。且聽一頌。靈雲忽爾見桃華。賴遇玄沙是作家。此話古今應不墜。任他雲水走天涯。
　　上堂。舉雪峯云。南山有條鼈鼻蛇。汝等諸人好看。長慶云。今日堂中。大有人喪身失命。玄沙云。用南山作麼。雲門。以杖攛向雪峰面前。作怕勢。師拈杖。召眾云。喪身失命了也。下座。
　　上堂。今朝十月一。爐簇無煙火。削髮披緇流。競向爐邊坐。霜清天乍寒。水冷冰未鎖。不知天上與人閒。更有阿誰過似我。拍手大笑。下座。
　　上堂。有箇漢。怪復醜。眼直鼻藍鑱。面南看北斗。解使日午金烏啼。夜半鐵牛吼。天地旋。山河走。羽族毛羣失所守。直得文殊普賢。出此沒彼。七縱八橫。千生萬受。驀然逢著箇黃面瞿曇。不惜眉毛。再三與伊摩頂授記云。善哉善哉。大作佛事。希有希有。於是自家[怡-台+摩][怡-台+摩][怡-台+羅][怡-台+羅]。慞慞惶惶。藏頭縮手。大眾。此話已行。何待三十年後。
　　上堂。天地與我同根。萬法與我一體。拈杖云。渾家不管興亡事。祇解和雲占洞庭。
　　上堂。相見不揚眉。君東我亦西。紅霞穿碧海。白日繞須彌。保寧即不然。不西不東。觸處相逢。耳輪卓朔。頭髮鬅鬆。仰天大笑。手指虗空。作麼。寒風颯颯。細雨濛濛。
　　上堂。震法雷。擊法鼓。布慈雲兮灑甘露。法雷已震。法鼓已擊。慈雲靉靆。甘露霶[雨/沱]。萬彙千靈。悉霑其益。其益既廣。其功不宰。為什不宰。道泰不傳天子令。時清休唱太平歌。
　　上堂。大方無外。大圓無內。無內無外。聖凡普會。瓦礫生光。須彌粉碎。無量法門。百千三昧。拈杖云。總在者裏。會麼。蘇嚕蘇嚕。悉哩悉哩。
　　上堂。真相無形。示形顯相。千怪萬狀。自此而彰。喜則滿面光生。怒則雙眉陡豎。非凡非聖。或是或非。人不可量。天莫能測。直下搆得。未稱丈夫。喚不回頭。且莫錯怪。
　　上堂。日可冷。月可熱。眾魔不能壞真說。保寧即不然。月可冷。日可熱。眾魔亦能壞真說。作麼生是真說。潮田種稻重収穀。村路逢人半是僧。
　　上堂。解語非干舌。能言不是聲。百骸俱潰散。一物鎮長靈。師彈指云。大眾。蒼天中更添怨苦。
　　上堂。明頭來明頭打。師拍手一下。暗頭來暗頭打。拍手一下。四方八面來連架打。拍手一下。總不恁麼來時如何。喝云。笑殺傍觀。
　　上堂。智不到處。切忌道著。道著即頭角生。大眾。頭角生了也。是牛是馬。
　　炙茄齋上堂。休說因緣。不是時節。匹馬單鎗。翦釘截鐵。
　　僧問。為善者讚莫能盡。為惡者歎亦無窮。祇如不為善不為惡者。又作麼生。答。呌天不應。叫地不聞。僧云。岳陽樓子上。大見使帆人。答。知音者少。僧以坐具一劃。師便喝。僧亦喝。師云。蹉過也不知。僧云。相識滿天下。答。禮拜著。僧應諾。師便打。
　　問。滿堂雲水客。箇箇學無為。未審無為如何學。答。教老僧向汝道什麼即得。僧云。一切賢聖。皆以無為法。為甚却有差別。答。青絹扇子沒風凉。僧云。大眾證明。學人禮謝。答。禮謝即得。
　　問。直截根源佛所印。摘葉尋枝我不能。尋枝摘葉即不問。直截根源事若何。答。蚊子上鐵牛。僧云。直截根源今已曉。中下之流。如何指示。答。石人脊背汗通流。僧云。施主霑恩。學人禮謝。答。三十年後。此話大行。
　　乃云。佛祖正令。凡聖俱亡。機智難明。心境雙絕。所以佛祖到者裏。盡皆亡鋒結舌。設有一言半句。皆是為蛇畫足之談。實際理中。本無是事。何謂只要諸人瞥地去。不逐語言去。返本還源去。不涉岐路去。踏破化城去。截斷兩頭去。歸家端坐去。諸人何不向佛未出世時薦取。祖師未來時薦取。父母未生時薦取。祇如父母未生時。且自家作何面目。委悉麼。良久云。團團古鏡無纖翳。試請回頭一照看。
　　上堂。昨夜泥牛哮吼。今朝木馬奔騰。築著嘉州石佛。驚起少室胡僧。胡僧當門齒缺。開口向人怎說。正月孟春猶寒。未是仲夏毒熱。
　　上堂。舉老宿到臨濟便問。禮即是。不禮即是。濟便喝。宿便拜。濟云。這賊。宿云。這賊。便出。濟云。莫道無事好。首座在邊立。濟云。且道。還有過也無。座云有。濟云。賓家有。主家有。座云俱有。濟云。過在什處。座便出。濟云。莫道無事好。
　　後有僧。舉似南泉。泉云。禍事。僧云這賊。泉云。這賊。便打。
　　大眾。這一羣賊。其中有正賊。有草賊。且道。那箇是正賊。那箇是草賊。辨得麼。口款易招。贓物難認。
　　上堂。大凡作與麼事。開與麼口。說與麼話。須是與麼人始得。祇如與麼人。還甘與麼道也無。搖手云。低聲低聲。
　　上堂。來無頭。去無脚。終日行。踏不著。既是終日行。為什踏不著。
　　上堂。夜夜靜悄悄。日日閙浩浩。夜夜與日日。尋常向人道。忙時急脚行。困便和衣倒。大眾。不曉這箇事。總是閒煩惱。
　　上堂。橫身荷眾。不顧危亡。劄起布裙。入泥入水。分毫上定當。升合裏論量。拆東籬補西障。若解與麼。循塗守轍。也可當風抵浪。雖然如是。猶未是咬猪狗底手脚。作麼生是咬猪狗底手脚。要會麼。殺人不眨眼。氣宇大於王。
　　上堂。春種一粒穀。秋收萬顆子。四海無閒田。農人猶餓死。我沙門釋子。修心務本。五湖四海。到處為家。今日不愁明日飯。生涯祇在鉢盂中。雖然如是。祇知有一。不知有二。何故。不見道。喫人美食。憂人美事。
　　上堂。君不見。絕學無為閒道人。作麼。不除妄想不求真。吽吽。無明實性即佛性。泥裏洗土。幻化空身即法身。矢上加尖。祇者裏便回頭去。已是拋家散業了也。更若奔波向前。其柰山重水遠。
　　上堂。卓拄杖云。佛殿走出三門。燈籠跳入露柱。百草頭頭放光。說法如雲似雨。擲下杖云。咄咄。下座。
　　上堂。相罵無好言。相打無好拳。大眾。直須恁麼始得。一句句切害。一拳拳著實。忽然打著箇無面目漢。也不妨暢快殺人。
　　上堂。邪人說正法。正法悉皆邪。正人說邪法。邪法悉皆正。提起杖云。是邪是正。咄。這裏是什所在。說邪說正。擲下云。一任舉似諸方。
　　問。緇素盡臨於座側。請師方便振雷音。答。爭敢。僧云。和尚為什藏鋒相待。答。驚天動地也不知。僧云。一音師子吼。何處覓狐蹤。答。頭上漫漫。脚下漫漫。僧云。還許出身句也無。答。官不厭詐。僧畫一圓相。師便喝。僧亦喝。師亦畫一圓相。僧以坐具一劃。師云。三十年後。不得錯舉。僧云。惱亂春風卒未休。答。少賣弄。
　　問。湛寂之機即不問。入鄽垂手事如何。答。為蛇畫足人無數。僧云。夜來寒風生八極。今朝流水漲前溪。答。六祖不識字。僧畫半月相云。且道是什麼。答。老僧不識。僧便喝。答。且莫虗頭。僧云。三十年後。答。放一線道。
　　冬至。僧問。檀那瞻仰。海眾雲臻。向上宗乘。請師舉唱。答。今年天子拜南郊。僧云。一人有慶。兆民賴之。答。金雞放大赦。僧云。未審某甲有分不。答。莫道不承恩。僧云。便與麼去時如何。答。靈利人難得。
　　問。去載今朝長至節。今年猶是去年年。二輪交互常流動。到此如何論不遷。答。天寒日短。僧云。為什改故換新。答。冬深多雨雪。必定是豐年。僧云。野火燒不盡。春風吹又生。答。有什了時。僧云。點點是秋聲。答。終不落別處。僧以坐具一拂。師噓一聲。
　　上堂。一月普現一切水。一切水月一月攝。諸佛法身入我性。我性同共如來合。舉頭觸著威音頭。下足踏著彌勒足。拈匙把筯。現千百億化身。換水添香。作恒河沙佛事。既非妙用。豈是神通。理無不圓。事無不備。若也悟得。誰家竈裏無煙。儻或未然。病是眾生良藥。
　　上堂。不壞假名。而談實相。拈杖云。這箇是假名。阿那箇是實相。卓一下云。這箇是實相。阿那箇是假名。有眼底近前。無眼底退後。
　　上堂。呵佛罵祖。無慚無愧。法說非法。非法說法。具大闡提。撥無因果。且道。此人是邪是正。良久云。邪即總邪。正即總正。
　　上堂。來也來也。良久云。去也去也。
　　上堂。久默斯要。不務速說。召眾云。誰人肯向死前休。
　　上堂。脚瘦草鞋寬。髮長僧貌醜。召眾云。突出兩箇鬼眼睛。更有一雙窮相手。
　　上堂。金不博金。水不洗水。楊岐老古錐。思量無道理。無道理。打落當門齒。
　　上堂。將經寺裏談。擔水河頭賣。都來不直一分文。羞殺黃頭箇新戒。
　　上堂。古人道。衲僧家。須是與他本分草料始得。且作麼生是衲僧本分草料。良久云。一日三頓未為多。
　　上堂。圓同太虗。無欠無餘。良由取捨。所以不如。古人恁麼道。直是光前絕後。雖然如是。未免強陪分踈。
　　上堂。我見瞞人漢。如籃盛水走。一氣歸到家。籃裏何曾有。拍手大笑云。有意氣時添意氣。不風流處也風流。
　　上堂。不思議解脫力。妙用恒沙也無極。卓杖一下云。吞却法身了也。諸人向什處迴避。若也道得。萬仞崖前。有活身之路。若道不得。大地死人。如麻似粟。卓一下。下座。
　　上堂。平直道路。敲磕門庭。總被他古人。縱橫履踐了也。教保寧向什處措足。委悉麼。江山行不盡。雨雪下無時。
　　上堂。或是或非人不識。逆行順行天莫測。大眾。是箇什麼。便得恁麼。良久云。有金有玉同歡笑。無米無柴各皺眉。
　　上堂。保寧記得三十年前。一轉奇特公案。欲舉似大眾。及至下得法堂。和話頭。都來忘却。還有人記得麼。試舉看。眾無對。師云。江南極有。江北絕無。
　　上堂。一斗量不盡。一秤稱得起。半箇却完全。有頭自無尾。且道。是什麼物。
　　上堂。保寧飯食麤惡。別無精妙品饌。供養諸人。既到這裏。開單展鉢。須是喫得這箇無滋味始得。若喫不得。且莫怪。
　　上堂。拈杖云。長。千聖不能量。短。蟭螟眼裏著不滿。卓一下云。夜來江上雨。分作萬家流。
　　上堂。是箇什麼。得與麼難會。是箇什麼。得與麼易曉。委悉麼。不是怨家不聚頭。
　　上堂。欲入無為海。須乘般若舟。拈杖云。這箇是無為海。阿那箇是般若舟。擲下杖云。善看方便。切忌飄墮羅剎鬼國。
　　上堂。瑞雪下殘臘。和風生早春。空將未歸意。說向欲行人。未歸意絕忌諱。欲行人何疎親。繞須彌山。轉百千帀。不知畢竟向什處藏身。拍禪牀。下座。
　　上堂。赤肉團上。無位真人。左眼八兩。右眼半斤。貴買賤賣。黃金白銀。
　　上堂。我有一張口。內含三寸舌。牙齒總完全。是非無不說。趙州木佛放光明。少室鐵牛雙角折。拍禪牀。下座。
　　上堂。舉趙州臨順世。令僧馳拂子。傳語趙王云。此是老僧一生用不盡底。乃云。趙州一生用不盡底。終不錯分付。雖然不錯分付。爭柰趙王提不起。乃拈杖云。此是保寧一生用不盡底。不如未死已前。兩手平等分付與諸人。擲下杖。拍手云。阿喇喇。三十年後。莫教失却。
　　上堂。春色秀媚。春日光輝。萬姓歌歡。百禽叫噪。處處草鋪茵褥。家家門簇青紅。樓臺殿閣勢崢嶸。酒肆茶坊分屈曲。無論士女。選甚兒郎。兩兩三三。行行行唱。或攜華微笑。或折柳攢眉。這畔搖頭。那邊拍手。作癡作呆。似顛似狂。忽若被人冷覰著。大好一場笑具。
　　上堂。保寧一夏臥疾已來。向方丈裏。撒屎撒尿。狂言寐語。直是東西不辨。南北不分。求生不生。求死不死。當恁麼時。還有人相救得麼。若有。向什處著力。若無。保寧自起自倒去也。拍禪牀。下座。
　　上堂。不見一法即如來。方得名為觀自在。觀自在在什處。了即業障本來空。了箇什麼。未了還須償夙債。未了箇什麼。若向這裏透得過。不妨平地上。東行西行。若透不過。天網恢恢。疎而不漏。
　　上堂。無漏真淨。云何是中更容他物。喝一喝。拍一拍云。好人不肯做。須要屎裏臥。
　　上堂。見見之時。見非是見。見猶離見。見不能及。卓杖云。還見麼。落霞與孤鶩齊飛。秋水共長天一色。
　　上堂。佛道長遠。久受懃苦。乃可得成。有人不受懃苦。不涉久近。不作眾生。亦不成佛。且道。此人還得究竟也未。良久云。莫屈滯他好。
　　上堂。不可毀。不可讚。體若虗空沒涯岸。不離當處常湛然。覓即知君不可見。還見麼。知事少時煩惱少。識人多處是非多。
　　上堂。說得行不得。是阿誰。行得說不得。也大奇。一步一彈指。一劄一皺眉。拍禪牀。召眾云。紫旃檀塔七八級。紅菡萏華三四枝。
　　上堂。洞山云。五臺山頂雲蒸飯。佛殿前頭狗尿天。剎竿頭上煎椎子。三箇猢猻夜簸錢。
　　石霜云。風吹石臼曾哮吼。泥揑夜叉空裏走。趯飜海月亂波生。驚起土星犯南斗。
　　道吾云。三面貍奴手捉月。兩頭白牯脚拏煙。戴冠碧兔立庭柏。脫殼烏龜飛上天。
　　師云。此三頌。一與祖佛為師。一驗衲僧眼目。一與天下人作牓樣。若人定當得。許具一隻眼。
　　上堂。古佛家風。隨時展演。衲僧活計。在處施張。鋤地開田。刈禾割草。燒火擇菜。擔水搬柴。沽醋買油。乞錢持鉢。把船搖櫓。拽石推車。八萬細行莊嚴。三千軌儀具足。轉法輪於[木*(天/韭)]榼堆上。揚密旨於微塵剎中。十地菩薩盡茫然。四果聲聞都罔措。橫按杖云。還有人道得麼。眾無語。師云。堪出手時須出手。得藏身處且藏身。卓一下。下座。
　　上堂。許由洗耳。賣弄清高。巢父飲牛。謾張意氣。太公垂釣。終是有心。范蠡泛湖。焉能絕跡。直得君臣道合。河海晏清。風不鳴條。雨不破塊。爭似三月野華隨處發。九秋黃葉滿空飛。狂歌向碧洞之前。大醉在玉壺之裏。拍手大笑云。還知麼。昨日是季秋霜冷。今日是孟冬薄寒。
　　上堂。夜靜月明。水清魚現。金鈎一擲。何處尋蹤。提起杖云。歷細歷細。
　　上堂。有物先天地。無形本寂寥。能為萬象主。不逐四時凋。拈杖云。且莫喚這箇。作拄杖子好。
　　壽寧長老進發上堂。曹谿一宿。也大無端。黃檗三頓。遞相鈍置。蒲團禪板。屈抑當人。索火來燒。猶較些子。保寧今日。別無相送壽寧長老。拈杖云。祇有一條黑漆拄杖。更不囊藏。向大眾前。兩手分付。擲杖。下座。
　　上堂。大丈夫。眉目麤。東西南北何所拘。氣衝宇宙。坐斷毗盧。又說什西來碧眼胡。
　　上堂。吾心似秋月。碧潭光皎潔。無物堪比倫。教我如何說。寒山子。貴價精神賤價賣。子細思量。著甚來由。雖然如是。三十年後。有人點撿保寧去在。
　　上堂。業鏡當臺。賊身已露。既是贓物現在。為甚不肯招伏。會麼。朝打三千。暮打八百。
　　出歸上堂。霜風浩浩葉紛紛。曉入深村野老門。相見但知俱默坐。更無一事可談論。良久云。入山擒虎易。開口向人難。
　　上堂。兩手捺膝云。赤肉團上。壁立千仞。喝一喝。下座。

　　頌古

　　世尊初生下時。周行七步。目顧四方。一手指天。一手指地。云。天上天下。唯我獨尊。
　　混沌未分人未曉。乾坤纔剖事潛彰。天生伎倆能奇怪。末上輸他弄一場。
　　外道問佛。不問有言。不問無言。世尊據坐。外道禮拜讚歎云。世尊大慈大悲。開我迷雲。令我得入。外道去後。阿難問佛。外道見何道理。禮拜讚歎而去。尊云。如良馬見鞭影而行。
　　經過遇夜宿荒草。開得眼來天大曉。空心赤脚唱歌歸。路上行人已不少。
　　五通仙人問世尊。我有五通。佛有六通。如何是那一通。世尊乃召五通仙人。仙人應諾。世尊云。那一通。你問我。
　　無量劫來曾未遇。如何不動到其中。莫言佛法無多子。最苦瞿曇那一通。
　　世尊一日。在靈山會上。拈華示眾。迦葉微笑。尊云。吾有正法眼藏。付囑摩訶迦葉。汝今行化。無令斷絕。
　　拈華我佛在靈山。迦葉頭陀忽破顏。金口密言親付囑。不唯天上與人閒。
　　文殊令善財入山採藥。殊云。不是藥者採將來。財云。山中無不是藥者。殊云。是藥者採將來。財於地上。拾得一莖草。度與文殊。殊接得示眾云。此藥。亦能殺人。亦能活人。
　　大地蒼生病似麻。吉祥靈藥示無涯。其閒殺活難分辨。又是重添眼裏華。
　　阿難問迦葉。世尊傳金襴外。別傳何物。葉召阿難。難應諾。葉云。倒却門前剎竿著。
　　象王行處絕狐蹤。象子雄雄繼此風。休說二千年後事。縱塵沙劫又何窮。
　　阿育王問賓頭盧云。承聞尊者。親見佛來。是不。者以兩手。撥開眉云。親見佛來。
　　我佛親見賓頭盧。眉長髮短雙目麤。阿育王猶疑狐。唵嚤呢噠哩[口*悉]哩囌嚧。
　　梁武帝問達磨。如何是聖諦第一義。磨云。廓然無聖。帝云。對朕者誰。磨云不識。
　　燒得通紅打一鎚。周遭無數火星飛。十成好箇金剛鑽。攤向門前賣與誰。
　　達磨一日云。吾住世非久。誰得吾正宗者。出來與汝證明。道副云。如我所見。不執文字。不離文字。以為道用。磨云。汝得吾皮。尼總持云。我今所解。如慶喜觀阿閦佛國。一見更不再見。磨云。汝得吾肉。道育云。四大本空。五陰非有。而我見處。實無一法可當情。磨云。汝得吾骨。二祖出禮三拜。依位而立。磨云。汝得吾髓。
　　門前諸子列成行。各逞英雄越霸王。如何獨有無言者。坐斷毗盧不可當。
　　六祖。見二僧爭風幡。一云風動。一云幡動。祖云。不是風動。不是幡動。
　　蕩蕩一條官驛路。晨昏曾不禁人行。渾家不是不進步。無柰當門荊棘生。
　　六祖問讓和尚。甚處來。讓云。嵩山。祖云。什麼物恁麼來。讓云。說似一物即不中。祖云。還假修證不。讓云。修證即不無。汙染即不得。祖云。即此不汙染。是諸佛所護念。吾亦如是。汝亦如是。西天二十七祖般若多羅。讖。汝後出一馬駒。踏殺天下人去在。
　　戴角披毛恁麼來。鐵圍山嶽盡衝開。閻浮踏殺人無數。驀鼻深穿拽不回。
　　法華經云。大通智勝佛。十劫坐道場。佛法不現前。不得成佛道。
　　三際斷時凡聖盡。十身圓處剎塵周。無私應物隨高下。末過僧祇大劫修。
　　維摩云。其施汝者。不名福田。供養汝者。墮三惡道。
　　無邊無際休斟酌。潮去潮來本自平。清濁淺深并苦淡。一般滋味迥分明。
　　金剛經云。一切賢聖。皆以無為法。而有差別。
　　仁者見之謂之仁。智者見之謂之智。寒時向火熱乘凉。健即經行困打睡。困打睡。仰面看天。開口取氣。
　　清淨行者。不入涅槃。破戒比丘。不入地獄。
　　生平疎逸無拘撿。酒肆茶坊信意遊。漢地不收秦不管。又騎驢子過揚州。
　　思和尚。令石頭往南嶽讓和尚處。馳書云。回來。與汝箇鈯斧子住菴。頭乃往讓處。便問。不求諸聖。不重己靈時如何。讓云。子問太高生。何不向下問。頭云。寧可永劫沈淪。不求諸聖解脫。乃回。思云。子馳書達不。頭云。書亦不通。信亦不達。昨蒙和尚許鈯斧子住菴。即今便請。思垂下一足。頭便禮拜。
　　從來祖上作君王。子子孫孫代代昌。文武百僚都不識。祇應金殿有尊堂。
　　馬祖坐禪。讓問。坐禪擬作什麼。祖云。擬作佛。讓休去。至來日。讓却以甎。對祖石上磨。祖問。磨甎擬作什麼。讓云。擬作鏡。祖云。磨甎豈得作鏡。讓云。磨甎若不作鏡。坐禪豈得作佛。祖云。畢竟教某甲如何。讓云。譬如以牛駕車。車若不行。打車是。打牛是。祖遂省。
　　死馬醫來無用處。車牛腦後更加鞭。皮穿肉綻還知不。任重應須角力全。
　　百丈再參馬祖。祖見來。乃指禪牀角拂子。丈云。即此用離此用。祖云。你已後開兩片皮。將何為人。丈取拂子豎起。祖云。即此用離此用。丈挂拂子於舊處。祖喝一聲。丈直得三日耳聾。
　　木馬踏殺閻浮人。泥龍飲竭滄溟水。霹靂滿空山嶽摧。看看平地波濤起。
　　龐居士問馬祖。不與萬法為侶者。是什人。祖云。待你一口吸盡西江水。即向你道。
　　風吹日炙露屍骸。泣問山人覓地埋。忍俊不禁多口老。陰陽無處可安排。
　　龐居士問馬祖。不昧本來身。請師高著眼。祖直下覰。士云。一種沒絃琴。唯師彈得妙。祖直上覰。士禮拜。祖歸方丈。士隨後云。弄巧成拙。
　　浩浩擎山戴嶽來。撐天拄地勢崔嵬。從教弄巧飜成拙。撒手前行更不回。
　　馬祖不安。院主問。和尚近日尊候如何。祖云。日面佛月面佛。
　　蒲團上端坐。針眼裏穿線。西風一陣來。落葉兩三片。
　　僧問百丈。如何是奇特事。丈云。獨坐大雄峰。
　　大雄峰頂獨巍巍。直下橫分八字眉。賴得縮頭知進退。未甞容易敢相虧。
　　百丈一日云。閉却咽喉脣吻。速道將來。溈山云。某甲道不得。却請和尚道。丈云。不辭為你道。恐後喪我兒孫。雲巖云。和尚亦須閉却。丈云。無人處斫額望汝。五峰云。即今有也未。丈云。喪我兒孫。
　　三箇兒郎總長成。大家將本各經營。其閒消折兄嫌弟。也有贏錢弟怨兄。
　　溈山參百丈。丈云。子試撥火看。山遂於爐內撥云。無也。丈自撥起一星云。者箇聻。山遂省。明日隨百丈遊山。丈回顧云。子將得火來麼。山云。將得來。丈云。在什處。山於地上。拾得一莖柴。以口一吹。度與丈。丈云。如蟲禦木。
　　提起都來祇一星。豁然騰燄亘天明。連延野外猶難救。直得三年草不生。
　　南泉云。喚作如如。早是變也。今時人。須向異類中行始得。趙州在僧堂前。見泉便問。異即不問。如何是類。泉以手托地。州以脚踏。泉倒地。州走入延壽堂叫悔。泉令侍者問。悔什麼。州云。悔不更與兩踏。
　　張公移住向深村。被賊潛身入後門。鍋子一時偷去後。更來敲枕翫兒孫。
　　南泉云。王老師賣身去。還有人買麼。僧出云。某甲買。泉云。不作貴不作賤。作麼生買。僧無語。趙州云。來年與和尚。做一領布衫。
　　王老哀哉不惜身。臨危將賣與何人。若無令子輕酬價。往往一年空過春。
　　南泉。兩堂上座。爭猫兒。泉拈起猫云。道得即救取。道不得。即斬為兩段。眾無語。泉便斬。
　　雪刃含光射斗牛。不唯天地鬼神愁。命根落在南泉手。直下看看兩段休。
　　趙州至晚到方丈。泉舉前話。州脫鞋戴頭上出去。泉云。子若在。却救得猫兒。
　　貍奴頭上角重生。王老門前獨夜行。天曉不知何處去。楚山無限謾崢嶸。
　　僧問南泉。端居丈室。將何指南。泉云。昨夜三更失却牛。天明起來失却火。
　　昨夜三更失却牛。天明起來失却火。腰未繫兮鞋未穿。面不洗兮頭不褁。
　　南泉云。道非物外。物外非道。趙州出問。如何是物外道。泉便打。州接住云。和尚莫打某甲。已後錯打人去在。泉擲杖云。龍蛇易辨。衲子難瞞。
　　輭纏藏鋒入陣來。畫時擒下眼瞠開。死生一決英雄士。文武雙行將相才。
　　趙州問南泉。明頭合。暗頭合。泉便歸方丈。州到僧堂前云。堂頭老漢。被我一問。直得無言可對。首座云。莫道和尚無語。自是上座不會。州便掌云。這掌本是堂頭老漢喫。
　　大事當陽已皎然。十分須是更周圓。堂中上座黑如漆。冷地為誰喫暗拳。
　　趙州問南泉。知有底人。向什處去。泉云。山下檀越家。作一頭水牯牛去。州云。謝師指示。泉云。昨夜三更月到牕。
　　拽脫鼻頭何處是。亂拖泥水恣縱橫。日斜倒坐騎歸去。又見東山片月生。
　　南泉歸宗麻谷。同去禮拜國師。泉於地上。畫圓相云。道得即去。宗於相內坐。谷作女人拜。泉云。恁麼則不去也。宗云。老兄是何心行。
　　漫漫大地盈尺雪。江湖一片難分別。漁父披蓑月下歸。誰道夜行人路絕。
　　石頭問長髭。甚處來。髭云。嶺南來。頭云。大庾嶺頭。一舖功德。成就也未。髭云。成就久矣。祇欠點眼在。頭云。莫要點眼不。髭云。便請。頭垂下一足。髭便拜。頭云。子見什道理。便拜。髭云。紅爐上一點雪。
　　一鋪大悲千手眼。十分圓就未開光。君看筆下神通境。更有靈蹤在上方。
　　道吾雲巖高沙彌。隨藥山遊山。山指枯樹云。榮者是。枯者是。吾云。榮者是。山云。灼然。一切處光明燦爛去。巖云。枯者是。山云。灼然。一切處枯淡去。高沙彌云。榮者任他榮。枯者任他枯。山顧道吾雲巖云。不是不是。
　　抹粉塗坯復裹頭。盡由行主線牽抽。鼓鼙打破曲吹徹。收拾大家歸去休。
　　藥山不許人看經。乃自看。僧問。和尚常不許人看經。為什自看。山云。我祇要遮眼。僧云。某甲還看得也無。山云。你若看。牛皮也須穿。
　　遮眼誰同藥嶠看。牛皮穿透骨毛寒。五湖四海知多少。字密行疎總一般。
　　陸亘大夫。謂南泉云。肇法師也奇怪。解道。天地與我同根。萬法與我一體。泉指庭華云。大夫。時人見這一株華。如夢相似。
　　大夫作牧見南泉。舉古明今理事圓。恰到放將身命處。不知何故却茫然。
　　裴相公。一日托尊佛。跪膝於黃檗前云。請師安名。檗召相公。公云。謝師安名。
　　五彩粧來掌上擎。老胡剛為立虗名。君今欲得超諸祖。須向金剛頂[寧*頁]行。
　　溈山寄鏡與仰山。山接得示眾云。道是溈山底。又在仰山手裏。道是仰山底。又是溈山寄來。道得即留取。道不得即撲破。眾無語。遂撲下。
　　溈山古鏡仰山提。日上東方月照西。撲落不知誰拾得。秋風索索草萋萋。
　　溈山云。老僧百年後。向山下檀越家。作一頭水牯牛去。脇上書溈山僧某甲。當恁麼時。喚作溈山僧。又是水牯牛。喚作水牯牛。又是溈山僧。且道如何即是。
　　改却形容換却頭。當陽難隱箇蹤由。驢名馬字雖呼喚。多少傍觀揜面羞。
　　溈山與仰山摘茶次。溈云。終日祇聞子聲。不見子形。仰撼茶樹。溈云。子祇得其用。不得其體。仰云。某甲祇如是。和尚作麼生。溈據坐。仰云。和尚祇得其體。不得其用。溈云。放子三十棒。
　　春暖相呼出翠微。時行時坐幾忘歸。黃昏一陣東風雨。未免渾身透濕衣。
　　溈山問仰山。甚處來。仰云。田中來。溈云。田中多少人。仰山插鍬叉手立。溈云。今日南山。大有人刈茅。仰山拽鍬便去。
　　淺種深耕正及時。入泥入水更同誰。南山茅草多人刈。獨是爺兒兩箇知。
　　溈山令僧馳書。上王常侍。侍看書了。乃問。和尚近日。有何言句。僧云。有僧問。如何是祖師西來意。溈山豎起拂子。侍云。彼中如何商量。僧云。即色明心。附物顯理。侍云。會即便會。著甚死急。侍遂有書回。書內畫圓相。相內書日字。溈接得。拆開示其僧云。會麼。僧云不會。溈云。我千里外。却有箇知音。
　　仰山上來。溈山展似仰山。仰山於地上畫圓相。相內書日字。以脚抹却。溈休去。
　　南星北斗忽移位。四海九州如鼎沸。波斯匿王鼻拄天。樓至如來脚踏地。
　　僧持錫到章敬。繞禪牀三帀。振錫一下。叉手而立。敬云。是是。僧便去。
　　次到南泉。繞禪牀三帀。振錫一下。叉手而立。泉云。不是不是。僧云。章敬道是。和尚為什道不是。泉云。章敬是。汝不是。
　　顏色規模恰似真。人前拈弄越光新。及乎入火重烹試。到了須歸是假銀。
　　韓愈侍郎問大巔。春秋多少。巔提起數珠云。會麼。韓云不會。巔云。晝夜一百八。明日復來。門首見首座云。晝夜一百八。意旨如何。座扣齒三下。及至方丈。問大巔。晝夜一百八。意旨如何。巔亦扣齒三下。韓云。元來佛法不別。巔云。侍郎見何道理。韓云。適來門首。問首座。亦恁祗對。巔請首座至。云。適來恁麼祗對。是不。座云是。巔乃打。趁出院。
　　一步纔行兩步移。門前驚起鳳皇兒。棲蹤不在梧桐樹。羣鳥東西空繞枝。
　　龐居士問仰山。久響仰山。到來為什却覆。山豎起拂子。士云。恰是。山云。是仰是覆。士拍露柱云。雖無人見。露柱與我證明。山擲拂子云。一任舉似諸方。
　　賊偷賊物大希奇。好手還他火伴知。今日并贓齊捉獲。得便宜是落便宜。
　　僧問石霜。咫尺之間。為什不覩師顏。霜云。我道徧界不曾藏。
　　僧後問雪峰。徧界不曾藏。意旨如何。峰云。什處不是石霜。
　　雙眸自小患生盲。兩耳從前祇聽聲。指點萬端都不見。如何彈指得分明。
　　僧問石霜普會。如何是石霜深深處。霜云。無鬚鎖子兩頭搖。
　　無鬚鎖子卒難開。枯木堂前莫亂猜。千古兩頭搖不動。待他麟角衲僧來。
　　臨濟在黃檗會中時。睦州為首座。知濟是法器。乃令上方丈。問佛法大意。三問三被打。州見云。子去問佛法。如何。濟遂舉前話云。某緣法不在此。不免取辭。且往他處去。州上方丈。囑檗云。義玄上座。雖是後生。甚奇怪。他日為陰凉大樹。蓋覆天下人去在。若來可方便。至晚。濟上取辭。檗云。可往高安大愚處去。濟去。愚問甚處來。濟云。黃檗來。愚云。黃檗近日有何言句。濟舉前話云。未審某甲過在什處。愚云。黃檗恁麼老婆。為你得徹困。却來這裏。問有過無過。濟失聲云。元來黃檗佛法無多子。愚攔胸搊住云。者尿牀鬼子。適來問有過無過。如今却道無多子。見何道理。速道速道。濟於愚脇下。築三拳。愚托開云。汝師黃檗。非干我事。
　　雷電喧轟海嶽昏。一家愁閉雨中門。狂風忽起烏雲散。白日滿天星斗分。
　　臨濟云。赤肉團上。有一無位真人。常在諸人面門出入。未證據者。看看。時有僧問。如何是無位真人。濟下禪牀。搊住云。道道。僧擬議。濟托開云。是什麼。
　　簸土颺塵沒處藏。面門出入大狼當。撒尿撒屎渾閒事。浩浩誰分臰與香。
　　臨濟遷化。三聖為院主。濟云。吾去世後。不得滅却吾正法眼藏。聖云。爭敢。濟云。忽有人問你。作麼生道。聖便喝。濟云。誰知吾正法眼藏。向者瞎驢邊滅却。遂有頌云。沿流不止問如何。真照無邊說似他。離相離名人不稟。吹毛用了急還磨。
　　出門握手再叮嚀。往往事從叮囑生。路遠夜長休點火。大家吹殺暗中行。
　　德山初到龍潭問。久嚮龍潭。及乎到來。潭又不見。龍又不現。潭云。子親到龍潭。
　　浩渺深沈納眾流。謾持香餌擲金鈎。風雲合帀雷霆動。應訝龍王不出頭。
　　德山至夜入室。潭云。子且下去。山珍重出。見黑回云。外面黑。潭點紙燭度與。山纔接。潭便吹殺。德山不覺失聲云。我自今已後。更不疑天下老和尚舌頭。
　　一條瀑布巖前落。半夜金烏掌上明。大口開來添意氣。與誰天下共橫行。
　　雪峯問德山。從上宗乘中事。學人還有分也無。山便打云。道什麼。峰遂省。
　　此疾懷來沒量時。尋醫求卜過多師。濃煎一服通神散。血汗霶流徹四肢。
　　閩帥。造送銀交椅。與雪峰。僧問。和尚受如此供養。將何報答。峰以手托地云。輕打我。輕打我。
　　不知將甚報君恩。風起江湖水皺痕。一片古帆乘興去。與誰相逐過天門。
　　閩大王。封柑橘二顆。上雪峰。問云。既是一般顏色。為什名字不同。峰遂封回。
　　閩主兩般馳獻上。雪峰一等倒封回。人情上下俱周美。免把完全更擘開。
　　雪峰指火云。三世諸佛。盡在火燄裏。轉大法輪。雲門云。火燄為三世諸佛說法。三世諸佛立地聽。
　　一堆猛燄貫天紅。三世如來在此中。轉大法輪今已了。眉毛之上起清風。
　　雪峰指獼猴云。人人盡有一面古鏡。這獼猴亦有一面古鏡。僧云。歷劫無明。因什標為古鏡。峰云。瑕生也。
　　堪笑山翁不識羞。為他頭上更安頭。巖前跳躑無尋處。一片殘霞曉未收。
　　僧問雲門。不起一念。還有過也無。門云。須彌山。
　　萬仞峰頭立大乖。須臾眨眼落懸崖。通身不損毫毛者。天上人間安敢埋。
　　僧問洞山。三身中。阿那身。不墮眾數。山云。吾常於此切。
　　僧問曹山。吾常於此切。意旨如何。曹云。要頭即斬取去。
　　此切堪傷走外求。至親何故似冤讎。始終滿面無慙色。更有曹山乞你頭。

　　別古

　　。
　　師別慶云。這瞎漢。終是難容。
　　雪峰云。世界闊一尺。古鏡闊一尺。世界闊一丈。古鏡闊一丈。
　　玄沙指火爐云。這箇闊多少。峰云。如古鏡闊。
　　師別峰云。若不是吾。洎被子惑。

　　代古

　　劉鐵磨到溈山。山云。老牸牛。汝來也。磨云。來日臺山有齋。和尚還去不。山放身作臥勢。
　　師代磨云。請和尚來日早起。
　　僧問魯祖。如何是不言言。祖云。汝還有口麼。僧云無。祖云。尋常將什麼喫飯。僧無對。
　　師代僧云。和尚不妨具眼。

　　保寧勇和尚語錄