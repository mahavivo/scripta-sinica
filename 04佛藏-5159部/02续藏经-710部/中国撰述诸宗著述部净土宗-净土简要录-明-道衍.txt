續藏經   淨土簡要錄
　明 道衍編
 淨土簡要錄序

　　淨土之教興始于典午之世樓煩大士來廬山集群賢以創蓮社六時三昧清修淨念其往生之蹟如青天白日終古不磨厥後仰而則之及其成功者代亦多矣其赫赫然而名落宇宙者在後周則有南嶽思在陳則有天台顗在唐則有善導法照少康在宋則有永明壽慈雲式長蘆賾昭慶常之輩是矣至於賢士大夫如晉之劉程之雷次宗唐之柳宗元白居易宋之楊傑王古馬玗陳瓘江公望日休之流從之既勤行之既驗各有著述發揮淨土之旨以勉其後進故歷朝以來淨土之作論疏傳記山儲海積然通都鉅郡名山勝剎始能家藏而戶蓄故學之者有師而問焉有書而證焉庶不致騖於邪僻繆妄之塗矣今夫窮鄉絕島善友良導之不過片言一字之不違縱有學者無師可問無書可證其不騖於邪僻繆妄之塗者盖幾希矣故雖仁人君子念而恤之無能為也今年夏余客穹隆山中海雲精舍因[門@免]淨土諸書以銷長日遂將前賢所述讚頌之文策勵之言以事顯理之談以真破妄之說圓妙明著者咸皆采摭或全其章或略其句僅若干篇萃為一卷名之曰淨土簡要錄錄成用鏤于板以廣其傳矣雖然大方之家上達之士豈足收覽焉若窮鄉絕島無師可問無書可證者得此觀之抑亦可謂少資云爾。
　　洪武十四年龍集辛酉夏五月蓮華室主沙門道衍序

　　 

　　淨土簡要錄

　　　　吳郡沙門　道衍　編
　　廬山遠法師念佛三昧詩序略曰念佛三昧者何思專想寂之謂思專則志一不撓想寂則氣虗神朗氣虗則智恬其照神朗則無幽不徹斯二乃是自然之玄符會一而致用也是故靖秦間宇而感物通靈御心惟正動而入微此假脩以凝神積習以移性猶或若茲況夫尸居坐忘冥懷至極智落宇宙而闇蹈大方者哉(盧山集)。
　　天台智者大師有問諸法體空本來無生平等寂滅今乃捨此求彼生西方彌陀淨土豈不乖理或又經云若求淨土先淨其心心淨故即佛土淨此云何通答釋有二義一者總答二者別答總答者汝若言求生西方彌陀淨土則是舍此求彼不中理者汝執住此不求西方則是舍彼著此此還成病不中理也又轉計云我亦不求生彼亦不求生此者則斷滅見故金剛般若經云須菩提汝若作是念發阿耨菩提心者說諸法斷滅相莫作是念何以故發菩提心者於法不說斷滅相二別答者夫不生不滅者於生緣中諸法和合不守自性求於生體亦不可得此生生時無所從來故名不生不滅者諸法散時不守自性言我散滅此散滅時去無所至故言不滅非謂因緣生外別有不生不滅亦非不求生淨土喚作無生為此中論偈云因緣所生法我說即是空亦名為假名亦名中道義又云諸法不自生亦不從他生不共不無因是故知無生又維摩經云雖知諸佛國及與眾生空而常脩淨土教化諸群生又云譬如有人造立宮室若依空地隨意無礙若依虗空終不能成諸佛說法常依二諦不壞假名而說諸法實相智者熾然求生淨土達生軆不可得即是真無生此謂心淨故即佛土淨愚者為生所縛聞生即作生解聞無生即作無生解不知生即無生無生即生不達此理橫相是非瞋他求生淨土幾許誤哉此則是謗法罪人邪見外道也(十疑論)。
　　問十方諸佛一切淨土法性平等功德亦等行者普念一切功德生一切淨土今乃偏求一佛淨土與平等性乘云何生淨土。
　　答一切諸佛土實皆平等但眾生根鈍濁亂者多若不專繫一心一境三昧難成專念阿彌陀佛即是一相三昧以心專至得生彼國如隨願往生經云普廣菩薩問佛十方悉有淨土世尊何故偏讚西方彌陀淨土專遣往生佛告普廣閻浮提眾生心多濁亂為此偏讚西方一佛淨土使諸眾生專心一境即易得往生若總念一切佛者念佛境寬則心散漫三昧難成故不得往生又求一佛功德與一切佛功德無異以同一佛法性故為此念阿彌陀佛即念一切佛生一淨土即生一切淨土故華嚴經云一切諸佛身即是一佛身一心一智慧力無畏亦然又云譬如淨滿月普應一切水影像雖無量本月未曾二如是無礙智成就等正覺應現一切剎佛身無有二智者以譬喻得解智者若能達一切月影即一月影一月影即一切月影影影無二故一佛即一切佛一切佛即一佛法身無二故熾然念一佛時即是念一切佛也(十疑論)。
　　問具縛凡夫惡業厚重一切煩惱一毫未斷西方淨土出過三界具縛凡夫方何得生。
　　答有二種緣一者自力二者他力自力者此世界脩道實未得生淨土是故瓔珞經云始從具縛凡夫未識三寶不知善惡因之與果初發菩提心以信為本住在佛家以戒為本受菩薩戒身身相續戒行不闕經一劫二劫三劫始至初發心住如是修行十信十波羅蜜等無量行願相續無間滿一萬劫方始至第六正心住若更增進至第七不退住即種性位此約自力卒未得生淨土他力者若信阿彌陀佛大悲願力攝取念佛眾生即能發菩提心行念佛三昧厭離三界身起行施戒脩福於一一行中迴願生彼彌陀淨土乘佛願力機感相應即得往生是故十住婆娑論云於此世界脩道有二種一者難行道二者易行道難行者在於五濁惡世於無量佛時求阿[鞥-合+(白-日+田)]跋致甚難可得此難無數塵沙說不可盡略述三五一者外道相善亂菩薩法二者無賴惡人破佗勝德三者顛到善果能壞梵行四者聲聞自利障於大慈五者惟有自力無他力持譬如跛人步行一日不過數里極大辛苦謂自力也易行道者謂信佛語教念佛三昧願生淨土乘彌陀佛願力攝持決定往生不疑也如人水路行藉船力故須臾即至千里謂他力也譬如劣夫從轉輪王一日一夜周行四天下非是自力轉輪王力也若言有漏凡夫不得生淨土者亦可有漏凡夫應不得見佛身然念佛三昧並無漏善根所起有漏凡夫隨分得見佛身麤相也菩薩見微細相淨土亦爾雖是無漏善根所起有漏凡夫發無上菩提心求生淨土常念佛故伏滅煩惱得生淨土隨分得見麤相菩薩見微妙相此何所疑故華嚴經說一切諸佛剎平等普嚴淨眾生業行異所見各不同即其義也(十疑論)。
　　問西方去此十萬億佛剎凡夫劣弱云何可到又往生論云女人及根缺二乘種不生既有此教當知女人及以諸根缺者定必不得往生。
　　答為對凡夫肉眼生死心量說耳西方去此十萬億佛剎但使眾生淨土業成者臨終在定之心即是淨土受生之心動念即是生淨土時為此觀經云彌陀佛國去此不遠又業力不可思議一念即得生彼不須愁遠又如人夢身雖在床而心意識徧至他方一切世界如平生不異也生淨土亦爾動念即至不須疑也女人及根缺二乘種不生者但論生彼國無女人及無盲聾瘖啞人不道此間女人根缺不得生彼若如此說者愚癡全不識經意即如韋提夫人是請生淨土主及五百侍女佛授記悉得往生彼國但此處女人及盲聾瘖啞人心念彌陀佛悉生彼國已更不受女身而不受根缺身二乘人但回心願生淨土至彼更無二乘執心為此故云女人及根缺二乘種不生非謂此處女人及根缺人不得生也故無量壽經四十八願云設我得佛十方世界一切女人稱我名號厭惡女身舍命之後更受女身者不取正覺況生彼國更受女身根缺者亦爾(十疑論)。
　　有人謂求生淨土念佛脩觀皆是執著取相殊非超越之法今謂佛言不著相者葢令不著我人眾生壽者不住所脩法相遣蕩人法二執即達人法二空何甞以繫念進脩而為著相乎今謂若脩念佛三昧定非著相以佛身無相有何可著夫般若真空元為脩六度人令不住相六度不脩般若焉用真學道者達脩無脩了念無念終日脩而未始脩終日念而未甞念故金剛經云無我人眾生壽者脩一切善法則得阿耨菩提故知了達之士則何甞不脩善耶(靈芝義疏入於於此)。
　　慈恩窺基法師有問其國眾生無有眾苦但受諸樂如何無眾苦耶答其國眾生蓮華化生無生苦四序不能遷無老苦非分段身無病苦壽命無盡無死苦無父母親疎無冤憎會苦所欲如意無求不得苦顏貌端嚴無諸根缺陋苦四時一等無寒暑苦娑婆世界有漏形軀四蛇迫身三龍害命乖張病惱報盡死侵有愛必離無怨不會蓋迷至理橫受陰纏今茲眾人永無此等故云無有眾苦豈唯近亡麤苦兼亦妙果非遙(彌陀通讚)。
　　問臨終作善便得往生何假預前脩諸勝業答人生壽夭難測或即病困昏迷或即非時奄逝既闕生前之善難逃後世之殃預作善緣恐防斯咎。
　　清涼國師云隨心念佛諸佛現前既了境唯心了心即佛故隨所念無非佛矣何難見哉(華嚴疏)。
　　釋善財初參德雲比丘所說二十一念佛門約能念心不出五種一緣境念佛門念真念應若正若依設但稱名亦是境故二攝境唯心念佛門即總相唯心是心是佛是心作佛故雖隨我心心業多種見佛優劣故三心境俱泯念佛門即前遠離念佛門及不可見門之一分及如虗空門四心境無礙念佛門即如初門雙照事理存泯無礙故云普照五重重無盡念佛門即稱前第十門而觀察故如微細等門亦是此中總意念佛之門諸教攸贊理致深遠世多共行故略解釋無厭繁說。
　　道綽禪師有問何因緣故一念佛力能斷一切諸障答如經云譬如有人用獅子筋為琴弦一奏一切餘弦悉斷若人於菩提心中行念佛三昧一切諸煩惱根皆悉斷滅亦如有人取牛羊驢馬諸乳置一器中若將獅子乳一渧投之一切諸乳悉化為水若人於菩提心中行念佛三昧一切惡魔諸障直過無難(安樂集)。
　　善導和尚臨終正念訣知歸子致問於淨業和尚曰世之大者莫越生死一息不來乃屬後世一念若錯便墮輪回小子累蒙開誨念佛往生之法其理雖明又恐病來死至之時心識散亂仍慮家人惑動正念忘失淨因伏望重示歸逕之方俾脫沉淪之苦師曰奇哉斯問之要也凡人臨命終時欲得往生淨土者須先准備不得怕死貪生常自思念我現在之身多有眾苦不淨惡業種種交纏若得舍此穢身即往生淨土受無量快樂見佛聞法離苦解脫乃是稱意之事如脫臭敝之衣得著珍御之服放下身心莫生貪著纔有病患莫論輕重便念無常一心待死須囑家人看病人往來揖問人凡來我前但為我念佛不得說眼前雜間之事家緣長短之事亦不須軟語安慰呪願安樂之詞此皆是虗華不實殃及之語及至病重命將不久之時家人親屬不得來前垂泪哭泣發嗟嘆懊惱之聲惑亂心神失其正念但教記取阿彌陀佛一時高聲為我念佛守令氣絕待氣盡了方可哀哭更或有明解淨土之人頻來策勵其理最佳若如此者千萬往生必無疑慮也此是端的要急之旨當信而行問求醫服藥應不用耶答此但論用心矣其藥醫療不妨自求然藥只能醫病豈能醫命耶命若垂盡藥豈奈何問神祇禍福求禱如何答人命長短生下已定何假鬼神延之耶世人迷惑變更求邪殺害眾生祭祀神鬼但增罪業倍結冤讎變損壽矣大命若盡小鬼奈何空自慞惶必無所濟切宜謹之當以此文帖安堂前喫食之處及來往要路之間令時時見之常記於心免見臨危忘失問平生不曾念佛者還用得否答此法僧人俗人不念佛人用之皆得往生決無疑矣余多見世人於平常時念佛禮拜發願往生及到病患臨終但只怕死都不見言此事直待形消氣絕識投冥界方始十念譬如賊去關門濟何事耶而況死門事大須自著便宜一念蹉跎歷劫受苦誰人相代思之思之(見樂邦文類)。
　　問何故不令作觀直遣專稱名號者有何意耶答眾生障重境細心麤識颺神飛觀難成就是以大聖悲憐直勸專稱名字正由稱名易故相續即生若能如上念念想續畢命為期者十即十生百即百生何以故無外雜緣得正念故與佛本願相應故不違教故順佛語故若舍專念脩雜業者百中希得一二千中希得三四何以故乃為雜緣亂動失正念故與佛本願不相應故與教相違故不順佛語故繫念不相續故心不相續念報佛恩故雖作業行常與名利相應故樂近雜緣自障障他往生正行故比見諸方道俗解行不同專雜有異但使專意作者十即十生脩雜不至心者千中無一仰願一切往生人等善自思量己能今身願生彼國者行住坐臥必須勵心克己晝夜莫癈畢命為期上在一形似如少苦前念命終後念即生長時永劫常受無為法樂乃至成佛不逕生死豈不快哉。
　　釋三種心身禮拜彼佛口稱揚彼佛意觀察彼佛三業真實故名至誠心以真實信心信知自身具足煩惱流轉三界信知彌陀本願稱名下至十聲得生乃至一念無有疑心故名深心凡所作為一切善根悉皆回願往生故名回向發願心具此三心必得生也若少一心即不得生(觀經疏)。
　　若人欲速得往生應起無間脩所謂恭敬禮拜稱名讚嘆憶念觀察回向發願心心相續不以餘業相間故曰無間脩又若貪嗔癡來間者但隨犯隨懺不令隔念隔日隔時常使清淨亦名無間脩若能畢命誓不中止決定往生(大藏集諸經禮懺儀)。
　　永明智覺禪師有問一生習惡積累因深如何臨終十念頓遣答那先經云國王問那先沙門言人在世間作惡至百歲臨終特念佛死後得生佛國我不信是語那先言如持百枚大石置船上因船故不沒人雖有本惡一時念佛不入泥犂中其小石沒者如人作惡不知念佛便入泥犂中又智論問云臨死時少許時心云何能勝終身行力答是心雖時頃少而心力猛利如火如毒雖少能作大事是垂死時心決定勇健故勝百歲行力是後心名為大心及諸根事急故如人入陣不惜身命名為健故知善惡無定因緣軆空迹有升沉事分優劣真金一兩勝百兩之疊華爝火微光爇萬仞之[卄/積][屮-〡+(厂-一)](萬善同歸集)。
　　問心外無法佛不去來何有見佛及來迎之事答惟心念佛以惟心觀徧該萬法既了境惟心了心即佛教隨所念無非佛矣般舟經云如人夢見七寶親屬歡喜覺已追念不知在何處如是念佛此喻惟心所作即有而空故無來去又如幻非實則心佛兩亡而不無幻相則不壞心佛空有無礙即無去來不妨普見見即無見常契中道是以佛實不來心亦不去感應道交唯心自見如造罪眾生感地獄相唯識論云一切如地獄同見獄卒等能為逼害事故皆是罪人惡業心現並無心外實有銅狗紩蛇等事世間一切事法亦復如是然則[這-言+(庴-日+(人*人))]那佛土匪局東西若正解了然習累俱殄理量雙觀。
　　問觀經明十六觀門皆是攝心修定觀佛相好諦了圓明方階淨域如何散心而能化往答九品經文自有升降上下該攝不出二心一定心如脩定習觀上品往生二專心但念名號眾善資熏回向發願得成末品仍須一生歸命盡報精修坐臥之間常面西向當行道禮敬之際念佛發願之時懇苦翹誠無諸異念如就刑戮若在狴牢怨賊所追水火所逼一心求救願脫苦輪速證無生廣度含識紹隆三寶誓報四恩如斯至誠必不虗棄如或言行不稱信力輕微無念念相續之心有數數間斷之意恃此懈怠臨終望生但為業障所遮恐難值其善友風火逼迫正念不成何以故如今是因臨終是果應須因實果則不虗聲和則響順形直則影端故也如要臨終十念成就但預辨津梁合集功德回向此時念念不虧即無慮矣夫善惡二輪苦樂二報皆三業所造四緣所生六因所成五果所攝若一念心嗔恚邪婬即地獄業慳貪不實即餓鬼業愚癡闇蔽即畜生業我慢貢高即修羅業堅持五戒即人業精修十善即天業證悟人空即聲聞業知緣性離即緣覺業六度齊修即菩薩業真慈平等即佛業若心淨即香臺寶樹淨剎化生心垢即丘陵坑坎穢土稟質皆是等倫之果能感增上之緣是以離自心源更無別軆維摩經云欲得淨土但淨其心隨其心淨即佛土淨又經云心垢故眾生垢心淨故眾生淨華嚴經云譬如心王寶隨心見眾色眾生心淨故得見清淨剎大集經云欲淨汝界但淨汝心故知一切歸心萬法由我欲得淨果但行淨因如水性趣下火性騰上勢數如是何足疑焉。
　　又曰但發心者決定得生秪慮信不堅牢前後間斷耳(神栖安養〔賊住〕)。
　　四明法智法師答楊文公請住世書略曰若求生安養即於薄地能藉勝緣纔獲往生永無退轉聞慈利益得不忻求乃用一心三觀為舟航復以六時五悔為櫓棹求往惟心之淨土願見本性之彌陀然後運同軆之大悲度法界之含識順佛權巧求生樂邦所言儻存忻厭即起愛憎既萌取舍之心乃生能所之見者起過之相誠如所言立德之緣今當略說盖以忻厭取舍善能起過成功故馬鳴立為始覺之基智者稱為淨土之漸維摩以見愛為侍者文殊以貪恚為功能斯皆用之在人乘之有法且眾生曠劫住此娑婆貪於麤弊色聲著於下劣依正既無厭離之念但增繫縛之緣縱有熏脩鮮有事遂以此土法多障致道行難成故涅槃經云得人身者如爪上土失人身者如大地土是故諸佛愍此眾生以願行功取清淨土令起忻慕作受生因以苦切言說垢穢相令其厭惡成出離心若非此心不成始行故非厭離舍此無由不起忻求生彼無分(教行錄)。
　　慈雲式法師往生略傳序略曰念佛功德比餘善根優劣之相者經云若人以四事極好之物供養三千大千世界滿中阿羅漢辟支聖人所得福德不如有人一合掌一稱南無佛陀如彼大千聖福假使百分千分百千億分筭數譬喻皆所不及一稱佛名者功德無量一稱佛名功德尚爾況復十念佛者況復一日一月一年一生念阿彌陀佛者所得功德耶復次應知念佛之人現世安穩眾聖守護離諸災厄且近校量今時風俗競祭鬼神求其福慶望得安穩信邪殺命造罪結冤必無福慶而可利人虗招來生地獄罪報易曰積不善之家必有餘殃殺生害命祖承祭法非一朝一夕豈非積不善耶殃咎何疑也又鬼有邪力事之既久物黨方類死墮其中世其迷哉且三界大師萬德慈父歸之者罪滅尚之者福生諸經具說若能暫歸三寶受持一佛名者現世當獲十種勝利一者晝夜常得諸天大力神將并諸眷屬隱形守護二者常得二十五大菩薩如觀世音等及一切菩薩當隨守護三者常為諸佛晝夜護念阿彌陀佛常放光明攝受此人四者一切惡鬼若夜叉羅剎皆不能害一切毒蛇毒龍毒藥悉不能中五者一切火難水難冤賊刀箭牢獄杻械橫死枉死悉皆不受六者先所作罪皆悉消滅所殺冤命彼蒙解脫更無執對七者夜夢正直或復夢見阿彌陀佛勝妙色像八者心常歡喜顏色光澤氣力充盛所作吉利九者常為一切世間人民恭敬供養歡喜禮拜猶如敬佛十者命終之時心無怖畏正念歡喜現前得見阿彌陀佛及諸聖眾持金蓮臺接引往生西方淨土盡未來際受勝妙樂諸有智人請觀念佛所獲現世福利功德豈同世人祠祀之法現無福利未來受苦耶(金園集)。
　　晨朝十念法脩淨業者須每日清晨服飾已後面西正立念掌連聲稱阿彌陀佛盡氣為一念如是十氣名為十念但隨氣長短不限佛數惟長惟久氣極為度其佛聲不高不低不緩不急調停得中如此十氣連屬不斷意在令心不散專精為功故名此為十念者顯是籍氣束心也盡此一生不得一日暫廢唯將不廢自要其心必生彼國作此念已發願回向。
　　大覺世尊以四種法度諸眾生一者示現相好令觀察者發菩提心二者示現說法令得聞者聞悟入道三者示現化事令見聞者獲諸法利四者名號流布十方令其聞者執持繫念罪滅善生而得度脫今言念佛者或專緣三十二相繫心得定開目閉目常得見佛或但稱名號執持不散亦於現身而得見佛此間現見多是稱佛名號為上如懷感法師一向稱阿彌陀佛名號而得三昧現前見佛故今普示稱佛之法必須制心不令散亂念念相續繫緣名號口中聲聲喚阿彌陀佛以心緣歷字字分明使心口相繫若百聲若千聲若萬聲若一日若二日若七日等但是稱佛名時無管多少並須一心一意心口相續如此方得一念滅八十億劫生死之罪若不然者滅罪良難若恐心散須高聲疾喚心則易定三昧易成故感法師決疑論中引大集日藏經云小念見小佛大念見大佛論釋曰大念者大聲稱佛也小念者小聲稱佛也斯則聖教有何惑哉明佛乘圓教此教詮旨圓融因果頓足佛法之妙過此以往不知所裁也經曰十方諦求更無餘乘唯一佛乘斯之謂歟是則大乘中大乘了義中了義十方淨穢卷懷同在剎那一念色心羅列徧收於法界並天真本具非緣起新成一念既然一塵亦爾故能一一塵中一切剎一一心中一切心一一心塵復互周重重無盡無障礙一時頓現非隱顯一切圓成無勝劣若神珠之頓含眾寶猶帝網之交映千光我心既然生佛軆等如此則方了回神億剎實生乎自己心中孕質九蓮豈逃乎剎那際內其或事理攸隔淨穢相妨安令五逆凡夫十念便登於寶土二乘賢輩回心即達於金池也哉(徃生淨土決疑門)。
　　孤山智圓法師曰夫求生淨土是假佗力彌陀願攝釋迦勸讚諸佛護念三者備矣苟有信心往生甚易如度大海既得巨航仍有良導加以便風必能速到彼岸也若其不肯登舟遲留惡國者誰之過歟(西資鈔)觀世人為善心輕為惡心重何以得生淨土請以現事驗之對佛像則不如接大賓之恭謹學經法則不如求財利之勤劬毀他則氣麤言滑讚彼則氣緩語澁或以我惡之則覆善揚惡我好之則掩短美長或為積惡怒他私說或作微善恨人不知於惡事則陰費千金亦能緘口施善人則方營一食便自矜功凡此用心方沉惡趣欲以少善而求生淨土者難乎哉彌陀經疏序略曰吾佛大聖人得明靜之一者也乃假道於智託宿於悲將欲敺群迷使復其本於是乎無身而示身無土而示土延其壽淨其土俾其忻促其壽穢其土俾其厭既忻且厭則漸誘之策行矣是故釋迦現有量而取穢土非欲其厭耶彌陀現無量而取淨土非欲其忻乎此則遣之彼則攝之使其復本而達性耳故淨名曰隨所謂伏眾生而取佛土者其是之謂虖乎雖寶樓金池為悅目之翫而非惑蕩色而能遠唯心之境矣雖風樹鳥聲有入耳之娛而非惉懘之音而能念三寶有歸矣夫如是則復乎明靜之軆者如轉掌耳故經云眾生生者皆是阿[鞥-合+(白-日+田)]跋致是也(閑居編)。
　　寂照法師有問見性悟道便超生死何用念佛求生耶答通昧它心聖凡安測除非徧知授記應難真脩行人自當審察諸仁者汝觀自己見性悟道得入師位能如馬鳴龍樹否得大三昧能如南嶽智者否宗說俱通能如忠國師壽禪師否此等諸師皆明垂言教深切勸往他豈悞人乎況佛金口讚歎丁寧昔賢恭稟佛誨定不謬也又當自度命終得去住自在否無始惡業不現前否捨此報身定脫輪回否三塗險道中出沒自由否天上人間十方世界託生無礙否若也了了自信得及何幸如之其或未然竊勿貢高不脩淨土(見直指決疑集)。
　　問六祖壇經云凡愚不了自性不識身中淨土東方願西悟底人在處一種誌公云智者知是自性愚人愛往西方若此道果是真正何故二大士排遣答佛說法有隱顯教有權實人根有利鈍宗師有抑揚譬如受病不同處方亦異今有病暍發黃方大狂亂醫者必以寒藥治之豈可却讚乳石桂附有除寒起廢之功耶有偏見人聞寒藥有治熱之功遂云乳石桂附永不可用豈不謬哉達磨單傳心印誌公方贊大乘當時人尚未信豈可又却教念佛求生淨土圓機達士固自無疑求法初心定生猶豫俱絕意忘言融通了解自無矛盾也。
　　淨覺岳法師曰所言極樂為權權必對實也請試陳之為以小乘是權大乘是實耶為以有法是權無法是實耶若謂小乘是權者且聲聞經中曾無一言勸讚往生十方淨土故迦葉云但念空無相無作於菩薩法游戲神通淨佛國土成就眾生心不喜樂若謂有法是權者何但極樂是權至於泥洹皆是權耳故須菩提云若有法勝於涅槃我亦說為如幻如夢由是言之忻泥洹而厭極樂亦猶逃岸赴壑但不免於害也又若謂吾不取極樂亦不著泥洹曠然無朕不可疑議若爾則滅後無生何殊外道斷滅之見復有說云吾滅度後十方世界皆是我身何必定生西方極樂若爾則便同聖人普現色像尚未證謂證大妄語罪其誰當之(義學編)。
　　又曰佛言末世法滅之後特留無量壽經百年住世接引眾生以此證之如何芥眎往生之人蓁塞極樂之路所損至大可不謹乎復引大珠和尚云舍垢取淨是生死之業龐居士云若舍煩惱入菩提不知何方有佛土以此句偈輕蔑淨土者固未可也且不垢不淨之言即心即佛之義凡稟釋教者孰不知之安以真如平等之談便廢因緣脩證之法六住大士尚存分段之生四果真人亦有變易之死云何爼落永謂泥洹須知菩薩未住妙覺已還常以空心徧脩萬行終日觀佛無佛可觀歷劫度生無生可度暫趣於空華淨土權依於幻化彌陀破昨夢之塵勞入乾城之地位乃至成佛雖自行冥寂而利他宛然故喻之以明鑒之身現之以隨類之像世人弗詢大義惟欣頓悟直入無生而不思永嘉一宿覺云若實無生無不生既豁達而不取空恐莽蕩而招禍此類虖越中習射不踰數步之間隴西學游翻沒洄波之內如斯知識未可參尋。
　　樝菴嚴法師曰淨土非難易難易在人難者疑情咫尺萬里易者信心萬里咫尺(淨土脩因或對)。
　　或問曰多見人發願願命終時待佛接引超生淨土若佛接引豈不是魔余謂世人發狂願耳對曰魔非無也若謂發願求生淨土承佛接引必是魔者則佛誤人生魔宮矣普賢教人發願云願我臨欲命終時面見彼佛阿彌陀龍樹菩薩歷代聖賢著述豈俱令人發狂願生魔宮耶子作此說斷佛種子非魔是何(淨土魔佛或對)。
　　靈芝照律師曰阿彌陀經念佛示期限一日七日隨人要約理必依承大本觀經則無日限下至十念皆得往生故脩淨業者先須斂念面向西方合掌正身遙想彼佛現坐道場依正莊嚴光明相好自慨此身久沉苦海漂流生死孤露無依譬如嬰兒墮在坑穽呌呼父母急救危亡一志依投懇求脫免聲聲相續念念不移雖後理事行殊定散心異皆成淨業盡得往生不然則無記妄緣定成虗福耳(彌陀疏)。
　　問觀經云是心作佛是心是佛心既是佛何須念他佛耶答秪由心本是佛故今專念彼佛梵網戒云常須自知我是未成之佛諸佛是已成之佛汝心佛者未成佛也彌陀佛者已成佛也未成之佛久沉欲海具足煩惱杳無出期已成之佛久證菩提具足威神能為物護是故諸經勸令念佛即是己未成佛求他已成佛而為救護耳是故眾生若不念佛聖凡永隔父子乖離長處輪回去佛遠矣。
　　薄地凡夫業惑纏縛流轉五道百千萬劫忽聞淨土志願求生一日稱名即超彼國諸佛護念直趣菩提可謂萬劫難逢千生一遇誓從今日終盡未來在處讚揚多方勸誘所感身土所化機緣與阿彌陀佛等無有異此心罔極惟佛證知。
　　長蘆賾禪師曰此方之人無不厭俗舍之喧煩慕蘭若之寂靜故有捨家出家則殷勤讚歎而娑婆眾苦何止俗舍之喧煩極樂優游豈直蘭若之寂靜知出家為美而不願往生其惑一也萬里辛勤遠求知識者盡以發明大事決擇死生而彌陀世尊色心業勝願力洪深一演圓音無不明契願參知識而不欲見佛其惑二也叢林廣眾皆樂栖遲少眾道場不欲依附而極樂世界一生補處其數甚多諸上善人俱會一處既欲親近叢林而不慕清淨海眾其惑三也此方之人上壽不過百歲而童癡老耄疾病相仍昏沉睡眠常居太平菩薩猶昏隔陰聲聞尚昧出胎則釋璧寸陰十喪其九而未登不退可謂寒心西方之人壽命無量一託蓮苞更無死苦相續無間直至菩提所以便獲阿惟越致佛階決定可期流轉娑婆促景而迷於淨土長年其惑四也若乃位居不退果證無生在欲無欲居塵不塵方能興無緣慈運同軆悲回入塵勞和光五濁其有淺聞單惠或與少善相應便謂永出四流高超十地詆訶淨土躭戀娑婆掩目空歸宛然流浪並肩牛馬接武泥犁不知自是何人擬比大權菩薩其惑五也故經云應當發願願生彼國則不信諸佛誠言不願生淨土豈不甚迷哉(葦江集)父母信知念佛蓮華種植時也一心念佛蓮華出水時也孝子察其往生時至預以父母平生眾善聚為一疏時時讀之令生歡喜又請父母坐臥向西不忘淨土設彌陀像然香鳴磬念佛不絕捨報之時更須用意無以哀哭失其正念父母得生淨土受諸快樂豈不嘉哉平生孝養正在此時寄語孝子順孫無忘此事。
　　念佛不礙參禪參禪不礙念佛法雖二門理同一致上智之人凡所運為不著二諦下智之人各立一邊故不和合多起紛爭故參禪人破念佛念佛人破參禪皆因執實謗權執權謗實二皆道果未成地獄先辨須知根器深淺各得所宜譬如營田人豈能開庫開庫人安可營田若教營田人開庫如跛足者登山若教開庫人營田似壓良人為賤終無所合也不若營田者且自營田開庫者且自開庫各隨所好皆得如心是故念佛參禪各求宗旨谿山雖異雲月是同可謂處處綠楊堪繫馬家家門戶透長安。
　　惠覺玉法師曰或言淨土乃聖人之權方所以接鈍根化凡器也苟能一超直入如來地何藉於他力乎對曰佛世文殊普賢滅後馬鳴龍樹此土智者智覺皆願生淨土應盡是鈍根乎釋迦勸父王淨飰并六萬釋種亦願生淨土應盡是凡器乎此等聖賢應皆不逮今人之利根勝器乎況若以此為權指何為實權實之判非止一途自非教眼瞭焉何以甄別咨爾有識當信佛言招報非輕切勿容易(見樂邦文類)。
　　死心新禪師曰參禪人最好念佛根機或鈍恐今生未能大悟且假彌陀願力接引往生如受蔭宦不愁落第爵祿現成有一等人說道我心好便是不用念佛我且問你好心在何處讚汝則喜罵汝則嗔此等邪見惑亂世人奉勸諸人十二時中不間公私幹辨近賓接客忙中取靜鬧裡偷閑記取念阿彌陀佛或百聲千聲萬聲以為日課畢世受持即生彼國不信佛言何言可信不生淨土何土可生若不猛省波波役成得甚摩邊事(勸修淨土文)。
　　文法師曰凡脩淨土行者須善發心若為自己厭五濁忻九品則違菩提心是聲聞行不應發也若為眾生起大悲心求往彼國希速成就道力神通徧歷十方救度一切令共成佛道者則順菩提心是菩薩行應當發也(淨行法門)。
　　懺悔如勤磨古鏡旋消歷代之昏塵念佛如私遇明君頓獲他時之徵拔春夏秋冬之內行住坐臥之間勤思淨土莊嚴常憶阿彌陀佛如是則念佛三昧現前。
　　草堂飛錫禪師曰浴大海者已用於百川之水念佛名者必成就於三昧亦猶清珠下於濁水濁水不得不清佛想投於亂心亂心不得不佛既契之後心佛雙亡心佛既亡則萬緣萬境無非三昧矣(寶王論)。
　　世之人多以寶玉水精金剛菩提木槵為數珠吾則以出入息為數珠稱佛名號隨之於息有大恃怙安懼一息不還屬後世者哉余行住坐臥常用此珠縱令昏寐含佛而寢覺即續之必於夢中得見彼佛如鑽燧烟飛火之前相夢之不已三昧成焉面睹玉毫親蒙授記則萬無一失也。
　　真歇了禪師曰洞下一派皆務密脩其故何哉良以念佛法門徑路脩行正按大藏接上根器旁引中下之機經曰若人聞說阿彌陀佛執持名號若一日至七日一心不亂即得往生極樂國土若是上根之士向這裡一提提起一覷覷破阿彌陀佛是何面自彼何境界豈不一超直入如來地中下之根全憑信願繫念即生故一心不亂之說兼含二意曰理一心曰事一心若事一心乃是第一義諦人皆可以行之即楞嚴經憶佛念佛現前當來必定見佛不假方便自得心開連攝中下二機之義也即一憶念如龍得水似虎靠山若理一心亦非他法直將阿彌陀佛四字做固話頭二六時中自晨朝十念之頃直下提撕不以有心念不以無心念不以非有非無心念不以亦有亦無心念前後際斷一念不生不涉階梯頓超佛地所以行海　盡普賢願見彌陀佛國雖空維摩專脩淨土信知乃佛乃祖在教在禪皆脩淨業同歸一源入得此門無量法門悉皆能入(淨土說)。
　　問既是人人本具唯心淨土本性彌陀何不直下承當反求十萬億國之外乎對曰若會得唯心淨土本性彌陀何憚十萬億國之程河沙國土亦未為遠豈不聞普賢菩薩於一毛孔中舉一步已過不可說世界毛孔不狹世界不廣李長者云無邊剎海自他不隔於毫端十世古今始終不離於當念故彌陀世尊直示心中之一佛耳若指心之全體不值唯心淨土唯心地獄唯心六道所由生也楞嚴經云十方虗空生汝心內猶如片雲點大清裏又云空生大覺中如海一漚發大哉心乎何法不具然心佛及眾生是三無差別祖師悟處不落思量寧容擬議如上分別大似刻舟求劍劍去久矣。
　　問既是圓融法界如何空指西方對曰只為法界圓融故法法不離本位也極樂徧在一切處乃舉一全收也如帝釋殿千珠寶網千珠光影咸入一珠一珠光影徧入千珠雖珠珠互徧此珠不可為彼彼珠不可為此參而不雜離亦不分一一徧彰亦無所在彌陀淨土即千珠之一千萬佛國一佛國土各千珠之一至若三乘人天下至地獄餓鬼一一無非千珠之一聖人善巧方便專念阿彌陀佛乃千珠直指一珠見一佛即見十方諸佛亦見法界眾生微塵剎海十世古今一印頓圓無餘法矣。
　　清照亨律師因胡宣義病謗之曰吾平生與宣義相善未曾語及末後一著大事豈可不知安身立命之處乎宣義曰心淨則土淨也師曰宣義十二時中曾有雜念染汙否曰既處世間寧免雜念師曰若如此又安能心淨土淨耶(胡宣義傳)。
　　天衣懷禪師問學者曰若言捨穢取淨厭此忻彼則取舍之情乃是眾生妄想若言無淨土則違佛語夫脩淨土者當如何脩復自答曰生則決定生去則實不去(見訥師惟心淨土文)。
　　桐江瑛法師有辨橫竪二出曰竪出者聲聞脩四諦緣覺脩十二因緣菩薩脩六度萬行此涉他位譬如及第須自有才學又如歷任轉官須有功效橫出者念佛求生淨土譬如蔭敘功由祖父它力不聞學業有無又如覃恩普轉功由國王不論歷任淺深於橫出中有定散二善故善導和尚立專雜二脩文見于前依此而行無不驗者(見樂邦文類)。
　　山堂倫法師曰諸大乘經勸生淨土因通二種一定二散定謂即心觀佛想彼西方依正主伴唯心本具我心空故如來本空我心假故如來宛爾我心中故如來絕待或想蓮華開合我居其中合表即空開表即假四微體同即表中道故經云諸佛如來是法界身入一切眾生心想中是故汝等心想佛時是心即是三十二相八十隨形好是心作佛是心是佛此乃如來親示唯心三昧圓常觀體了彼淨土生佛依正色心悉我自心性具功德即境為觀心外無佛性外無土觀之不已證無生忍二者散善用純實心信有西方一心不亂繫念彌陀一日七日聲聲不絕念念無間經云執持名號一日七日一心不亂其人命終阿彌陀佛與諸聖眾現在其前然事想彼國但無三觀名散善耳故三種淨業回向願生咸登極樂吾祖智者云根有利鈍行有定散觀佛三昧名定脩餘善業說以為散散善力微不能滅除五逆此經明觀故得往生是知若定若散或鈍或利皆淨土因咸趣無生永無退轉矣(念佛脩心術)。
　　思梵講主有問般舟經中令念念想阿彌陀佛此則心有想也而經後乃云心有想則癡無想即涅槃前後相違何耶答曰彼經初明觀想彌陀不可無念後約三昧功成見十方佛住立空中此時當了我心佛心同一真性不可思議故云有想則癡無想即涅槃非謂從初不得觀想也又復無念無生之智佛地方成今人未入未入觀行之門便說無生無念豈知馬鳴所教從念至於無念從說至於無說文殊般若經云如人學射久習乃巧後雖無心箭發皆中若人欲入一行三昧專稱名字念念相續即於念中見十方佛是知以念止念以言遣言皆佛祖脩行之正轍也(會宗集)。
　　海惠禪師一日有學人問曰願生淨土未審實有淨土否師曰經云欲得淨土當淨其心隨其心淨即佛土淨若心清淨所在之處皆為淨土譬如生在國王家決定紹王基業發心向佛道是生淨佛國其心若不淨在所生處皆是穢土淨穢在心不在國土也(傳燈錄)。
　　圓辨法師曰唯心淨土一而已矣良由彌陀悟我心之寶剎我心具彌陀之樂邦雖遠而近不離一念雖近而遠過十萬億剎譬如青天皓月影臨眾水水不上升月不下降水月一際自然照映者也(寶珠集)。
　　寂室曰游心禪定悟性宗人示以淨土必曰淨土唯心我心既淨則國土淨何用別求生處今復問之且淨名經中如來以足指按地見娑婆悉皆嚴淨而眾會不見唯螺鬢梵王得知今之脩禪者能如梵王所見清淨土否況汝所居卑室陋屋必羨之以大廈高堂脫粟藜羹必羨之以珍羞甘美弊袍短褐必羨之以緯羅輕縠若云心淨則不消如上分別也況當老病死苦世間遠情之時顏色與未悟者同則是口唱心淨土淨之言身被穢土苦惱之縛其自欺之甚也不然應須信教仰理於淨土一門擇善從而脩之(見樂邦文類)。
　　世人脩行淨業勿得言我今忙迫且得待閑暇我今乏且待富足我今少壯且待老時若己分定常忙分定貧乏分定夭折即於淨業無緣脩習忽爾喪亡雖悔何及是故奉勸諸人宜於即今安健之日努力脩之。
　　世人但知生時將養此身營求資給而不思捨此身已神識不滅若無善因則淪墜苦塗何為生時愛惜此身死後其心亦是汝者而不思救度何也又世人專為妻子男女奴婢眷屬廣營衣食無有少怠而不思命終之時妻子男女等雖愛徹骨髓不能相救唯當獨往今勸世人不當以養生故而忘畏死不當以為他故而忘自為。
　　楊次公天台十疑論序略曰愛不重不生婆娑念不一不生極樂娑婆穢土也極樂淨土也娑婆之壽有量彼土壽則無量矣娑婆備諸苦彼土則安養無苦矣娑婆隨業輪轉生死彼土一往則永證無生法忍若願度生則任意自在不為諸業轉矣其淨穢壽量苦樂生死如是差別而眾生廼冥然不知可不哀哉(無為集)。
　　又曰夫彌陀光明徧照法界念佛眾生攝取不舍聖凡一體機感相應諸佛心內眾生塵塵極樂眾生心中淨土念念彌陀吾以是觀之智慧者易生能斷疑故禪定者易生不散亂故持戒者易生遠諸染故布施者易生不我有故忍辱者易生不嗔恚故精進者易生不退轉故不造善不作惡者易生念純一故諸惡已作業報已現者易生實慚懼故雖有眾善若無誠信心無深心無回向發願心者則不得上上品生矣噫彌陀甚易持淨土甚易往眾生不能持不能往佛如眾生何夫造惡業入苦趣念彌陀生極樂二者皆佛言也世人憂墮地嶽而疑往生者不亦惑哉。
　　直指淨土決疑集序略曰大願聖人從淨土來來實無來深心凡夫往淨土去去實無去彼不來此此不往彼而其聖凡會遇而得交際者何也彌陀光明如大圓月徧照十方水清而靜則月現全體月非趣水而遽來水濁而動則月無定光月非捨水而遽去在水則有清濁動靜在月則無取舍去來故華嚴解脫長者云知一切佛猶如影像自心如水彼諸如來不來至此我不往彼我若欲見安樂世界阿彌陀如來隨意即見是知眾生注念定見彌陀彌陀來迎極樂不遠乃稱性實言非權教也。
　　又曰世有善士發三種不信心不求生者尤可嗟惜一曰吾當超佛越祖淨土不足生也二曰處處皆淨土西方不必生也三曰極樂聖域我輩凡夫不能生也夫行海無盡普賢願見彌陀佛國雖空維摩常脩淨土十方如來有廣舌之讚十方菩薩有同往之心試自忖量孰與諸聖謂不足生者何其自欺哉至如龍猛祖師也楞伽經有預記之文天親教宗也無量論有求生之偈慈恩通讚首稱十勝智者拆理明辨十疑彼皆上哲精進往生謂不必生者何其自慢哉火車可滅舟石不沉現華報者莫甚於張馗十念而超勝處入地獄者莫速於雄俊再甦而證妙因世人愆尤未必若此謂不能生者何其自棄哉自欺自慢自棄己靈流入輪回是誰之咎。
　　陳翁與明智法師論台宗三千法其間示唯心淨土之義曰一念心起三千性相一時起一念心滅三千性相一時滅念外無一毫法可得法外無一毫念可得此方本性不遷之法中理圓明之體以如理為命其壽無量非報得命根亦無連持本無名字而不拒諸名名其土曰極樂名其身曰阿彌陀身土交參融乎一妙所能說法之音不離彼土而廣長舌相具足周徧其具如是是體具乎是佛具乎是眾生具虗乎若有能知彼具之樂者其有不願往生者乎向實際之中要在不往而往於方便之內何妨去已還來機熟感深足須成辦。
　　了齋集曰晁說之答趙子和書略有生有死而凡聖殊有凡有聖而身土異有身則有土有土則有身孰穢孰淨可不辨之耶我釋迦牟尼佛與阿彌陀佛憫此眾生乃同一願力於無量無邊法門之外建立此一法門釋迦賓之也彌陀主之也釋迦生之也彌陀家之也釋迦於病藥之也彌陀使之終身不病也釋迦之土猶逆旅也彌陀之土猶鄉閭也自西竺以望安樂國與吾震旦之望安樂國一也(見樂邦文類)。
　　江公望曰利根之人念念不生心心無所六根杳寂諸識消落法法全真門門絕待瞥爾遂成真如實觀初機後學唯除賓客寒溫時大小便利時可暫停念如或未免葷茹睡臥未至昏瞑乃至營辦家事種種作務自不用舍亦自不相妨礙心口念念聲聲稱誦聖號更有甚邪思惡慮敢萠於心自然純一無雜若能都攝六根淨念相繼不過旬月便成三昧所謂是心作佛是心是佛上根大器一念直超平展之流善觀方便(念佛方便文)。
　　黃鉞曰古人以懼心[惏-木]迫發矢入石怒氣激烈刺山飛泉誠一由中無情能感況於裂除疑網凝結信根念佛三昧精進不變淨土雖遠決定得生(刻十疑論跋)。
　　王日休曰參禪大悟遂脫生死輪回固為上矣然至此者恐少若脩西方則直截輪回萬不漏一故今勸參禪之人每日留頃刻之暇脩於西方若果大悟得超輪回去佛地尚遠更往見阿彌陀佛展禮致敬有何不可若未得大徹悟者壽數忽盡且徑往西方見佛聞法何患不大悟也若不脩西方則未免隨業受異報也(龍舒淨土文)。
　　參禪取大悟不肯脩西方如人有一品官而不受必欲脩學為大魁其志甚美然大魁不可必得不如且受一官然後一面脩學如得大魁則錦上添花若不得則不失其為官人脩西方者且受一官之謂也一面脩學兼參禪之謂也不得大魁者參禪未悟之謂也不失其為官人者直說輪回之謂也既生西方為有不大悟者哉譬如人入大城中必先覓安下處却出幹事抵暮昏黑則有投宿之地先覓安下處者脩淨土之謂也抵昏暮黑者大限到來之謂也有投宿之地者生蓮華中不落惡趣之謂也又如春月遠行先須備雨具驟雨忽來則無淋灕之患先備雨具者脩淨土之謂也驟雨忽來者大命將盡之謂也無淋灕之患者不至沉淪惡趣受苦之謂也且先覓安下處者不害其幹事先備雨具者不害其遠行是脩淨土者皆不妨一切世務人何為而不脩乎。
　　供佛齋僧造塔建寺念誦禮懺孝養父母兄友弟恭宗族之間無不和睦鄉黨隣里恩禮相與事君則赤心為國為官則仁慈利民為長則善以安眾為下則勤以事上或指教愚迷或扶助一孤弱或捄人急難或惠施貧窮或造橋砌井或施食散藥或減己奉眷以利人或臨財饒人以自省或教人為善或護善止惡但隨所作世出世間一切善事不拘小大多少止以一錢與人或以一水止渴至於毫芒之善並須起念云願此善緣回向西方念心不斷必生上品也。
　　大醫王能治一切病不能治命盡之人佛能度一切眾生不能度一切不信之人以不信比命盡者可謂極矣善信者一念也若人在生時心念要去身則隨去心欲念住身則隨住是身常隨念也亦有念欲去而身被牽繫者至人死時唯一念而已是以一念在淨土蓮華中則必定託生況佛菩薩以大誓願招引乎哉。
　　王仲回問楊次曰如何得念不間斷次曰一信之後更不再疑即是不間斷也仲回然其言於淨業轉加精進(王司士傳)。

　　淨土簡要錄(終)


　　心外無法故曰唯心即心之法彊名淨土心法叵得心法宛然互泯互存絕思絕議古之通人達士妙得乎此向無佛無念處熾然常脩念佛三昧法爾皆生極樂淨邦其來尚矣後之學者執情生著起偏空之見墮無為之坑於無佛無念處執為死語不得妙用不信佛言不求解脫甘於五濁長劫輪回如來說為可憐憫者斯道禪師發軫於台衡究心於直指愽綜內典旁通百家當壯年行道之日而專心致志於此道其有得于此乎又歎以此道利益多人淨土簡要錄於是乎作也是書之行十方各有恒沙諸佛舒廣長舌說誠實言同音讚歎豈特虗空點首萬象賞音而已哉。
　　洪武辛酉夏法空道人　大佑　敬書於篇末