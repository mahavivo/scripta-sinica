續藏經 黃龍四家錄（序）
　宋 秀人錢密序

黃龍四家語錄序

　　言而足。終日言而盡道。言而不足。終日言而盡物。足與不足。二理俱墮。而世豈識之哉。粤有黃龍四世孫惠泉禪師。手錄積翠晦堂死心超宗四家語錄。俾予為序。夫四大士者。大江之西。禪宗之有光焰者也。或傳馬祖後身。或拒大溈師席。或雷電影響隨聲。或六根勝熱不壞真風道譽。天下仰之。機鋒一觸。瓶寫萬偈。如大空谷應無餘聲。如大圓鑑照無餘影。編珠織貝。散落人間。雲堂月窗。萬口稱誦。隨量小大。咸有所得。斯言也。謂之盡物可乎。要之盡物盡道。聞者自薦耳。中有所謂終日言而未嘗言者。又非剝皮折骨之所能書也。然則泉師之編次問答。是耶非耶。以之為是。則毗盧藏中。有大經卷。而文字本不立。以之為非。則尸居龍見。淵默雷聲。而音容本不忘。是之與非。特未定也。唯解是理。有說無說。皆是真如。未解是理。有說無說。皆墮邪見。由是知惠泉之心。即四師之心也。惠泉之見。即四師之見也。甲乙其說。用示方來。以廣四師利物之仁。由音聲入。不嗇一己。以傳四師行道之惠。真祖師西來之本意也。坐進此道者。試以此文評之。紹興十一年。三月五日。秀人錢密序。