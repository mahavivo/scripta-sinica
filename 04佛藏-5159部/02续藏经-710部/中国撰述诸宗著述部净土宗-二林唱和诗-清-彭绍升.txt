續藏經   二林唱和詩
　清 彭紹升集

　　 

　　二林唱和詩

　　　　知歸子　集

　　目錄

　　彭紹升偶題四首　　汪元亮和知歸子偶述四首　　彭紹升酬竹香子普呈諸同學四首　　羅有高得知歸子偶述詩及竹香子和詩歡喜讚歎亦成和詩四首　　汪縉和知歸子偶述四首　　羅有高二林居唱和詩跋一首

　　偶述四首

　　　　彭紹升
　　疇昔事詩書。每紆經世策。抗志師皐夔。天衢奮六翮。登高瞰浮雲。一去無留迹。長歌入草廬。夢覺東窗白。
　　齊居叩元關。服氣思却老。丹書佇九霄。青鳥期三島。秋風吹鬢絲。黃葉同枯槁。焚香得坐忘。觸目咸浩浩。
　　淨水發蓮臺。光明生眾竅。回心向西池。廓爾同一照。輪轉斷因緣。修持得津要。翻憐歷劫來。土偶長相笑。
　　人生繫閻浮。大患癡與戀。誰收一戰功。萑苻坐清宴。蘭若足安棲。伊蒲好共薦。遠公課六時。殘漏聲聲禪。

　　和知歸子偶述四首

　　　　汪元亮
　　眾生娑媻(俗作婆)界。為惡如飲食。業緣塵冥冥。顛倒六合窄。旦暮形氣盡。遊魂安所適。無始入輪回。妄自遺災賊。輭動而蠉飛。魚鱗而鳥翮。昔也靦人面。今也忽變易。四方及上下。俱作苦惱宅。每歎皇古初。棄我如遺跡。縛箸(俗作著)地根久。光音勿可即。思之又思之。焉能寐通昔。病磨(俗作魔)漸窺司。(俗作伺)椉我暗弱隙。仰賴造物仁。幽明父母力。更逢作人代。長養蒙深澤。至今[見/寸]不死。獨袌殘卷冊。默慚報恩身。貧賤轉狼籍。長恐一念馳。負此處室白　(一)。
　　往來古及今。有長無不剽。幼者日以壯。壯者日以老。不遇善知識。妄謂他謬巧。我聞大椉言。得以海喻了。利物故不爭。無盡出珍寶。潤澤為土膏。廣大同天昊。萬川趨東流。學海笑池沼。學聖人云何。觀海坐海島。更觀百千海。一海安足道。一海一世界。世界相回袌。消歸自性中。那復論大小。海水為桑田。潤者時亦稿。如來法流水。終古此浩浩。回看二乘人。幾同落葉埽。西方阿彌陀。八萬四千好　(二)。
　　起信苦不堅。聞法苦不要。[局-口+(囗@夕)]土遠乎哉。心燈還自照。往生動念間。大夢忽大覺。永永無退落。常行佛訓誥。彼佛無量壽。光遠而有耀。與此惡眾生。機緣相感召。拔濟甚疾速。悲願善引導。女人及根缺。劣弱皆可到。決定勿復疑。專持[肆-聿+(爾-(平-十)+(釆-木))]陀號。至彼極樂國。萬劫享清妙。鳥喚無常空。鳴韻喧不喿。(俗作噪)風林仙樂聲。委宛生窔竅。一池功德水。闌楯寶圍繞。[糸-八]黃青白華。亭亭出泥淖。內絕三毒煩。外謝羣魔鬧。菩薩為良友。遠離諸倨傲。既得無生忍。定力莫可撓。還來三界中。破闇同日耀。回轉閻浮提。都作[局-口+(囗@夕)]方皃。爾時見世尊。寧負世尊教。是義如不妄。勤為愚者告。是義如不然。長為智者笑　(三)。
　　意(俗作憶)昔六七齡。頗深文字願。唯恐不如法。哭泣生眷戀。於茲三十三。[寂-又]寞歲既宴。剎那怛剎那。微細思其變。青已落顛毛。白未縐顏面。精性不暫遷。日月不久禪。本來妙圓明。信根隨發現。罪惡無量劫。冰泮雪見現。一佛一切佛。此即無礙辯。一土一切土。此即知正徧。具縛諸凡夫。而與眾生援。猶[粥/者](俗作煑)恒河沙。勥(俗作強)欲成嘉饌。是故道行難。往往空歎羨。讀書自述詩。法門啟方便。知歸得所歸。君應為我先　(四)。

　　酬竹香子并呈諸同學四首

　　　　彭紹升
　　吾觀閻浮提。殺戮為飲食。茹毛自古然。此風日以棘。深淵布網綸。密林候罾戈。嗟彼辠伊何。無耑(俗作端)忽見逼。況復鼓刀屠。日夜行殘賊。將錢買他命。飽啖各自得。大者或瓜分。小者便狼籍。安知椀楪間。冤魂百千億。彌天怨難平。化為厲與蜮。忽復得人身。礪刃劃仇敵。無始入輪回。更互為主客。不有大覺王。誰能破斯惑。願告我同袍。充彼慈恩力。普宣梵網文。湻風被四國。雞豚放不收。魚鳥歡共適。是願誠難成。我褱安可釋。知君不我迂。快覩蓮華白。
　　蓮華何亭亭。獨立八荒表。移植污泥中。支蔓苦縈繞。滌除見本根。水清華色皎。靜夜發奇光。光中世界好。彈指變東西。息心齊大小。僊樂奏空林。法音鬯鳴鳥。我褱既恬恬。物意俱悄悄。南無阿彌陀。一了一切了。
　　覺海浩無邊。羣生本[糸-八]妙。沿流昧真源。生死不自料。如來大悲心。為爾勤詔告。儒家道其常。老氏觀其徼。由來三界中。一月無兩曜。分身遍羣機。萬影同[寂-又]照。是義實有徵。匪我言則耄。大羅諸天人。並服如來教。嗟茲末法中。執相咸鼓鬧。徒擬射虗空。安能外覆幬。爾我幸同心。知恩曾莫報。誓盡本來生。常為世間導。閒遊涅槃門。無夢亦無覺。
　　吾聞劉仲恩。喜作西方觀。亦有龐道元。長與妻兒伴。同登[寂-又]烕(俗作滅)場。心跡何曾判。往生得無生。二義同一貫。至今仰末光。高標插天漢。小子緬前修。天屬褱深眷。入山尚徘徊。埽室容清宴。所[(百-日+目)/(冗-几+心)](俗作憂)業未成。坐令歲將宴。揮手謝浮雲。觀身同閃電。欲海苟不枯。惡道焉能斷。知歸便須歸。行來無留戀。

　　得知歸子偶述詩及竹香子和詩歡喜讚歎亦成和詩四首

　　　　羅有高
　　光音闢空劫。開目嗜飲食。長養諸根蟲。蠢動生業識。俄然男女判。倐忽淫思逼。納想流[(舛-夕)/(冗-几+心)](俗作愛)間。團欒交二色。無始一念迷。坐令中陰惑。顛倒出種類。轉回日充塞。見分相分興。一體畫畛域。眼耳鼻舌意。與身成六國。國國不相知。互互為盜賊。各各無厭足。昧昧覲苟得。兼之矗我人。兩峯樹屴崱。[中/(冗-几+心)]惡不停感。攻取妄羅織。同類首尾換。能無肆戕殛。類類呼黨羣。強弱如卷席。哀哀獉獉初。人畜並狼籍。恭惟古賢聖。應化立人極。明倫措義理。正彼淫慾忒。假物煩深悲。勤體教稼穡。驅導猛摯者。放之歸幽逖。都俞置虞官。上下馴鱗[飛/異]。仁風來威鳳無解球磬側。維時下土夫。湻悶安作息。耕織故有營。眉壽翻多福。中間雜治亂。民性困訛易。惡習疊(俗作疊)垢纏。性光墮深黑。[中/(冗-几+心)]貪與殺貪。輾轉落其實。中古別氏族。嫌疑辨瑣賾。久如隄防穿。禍始一蛾隙。鄭衛波靡靡。流末滋險劇。衾枕弄戈矛。骨肉飛鳴鏑。用[(舛-夕)/(冗-几+心)]涂炭基。轍轍沿舊則。佐以口腹孽。黏黐難刷拭。太平物力豐。宰殺沃賓客。冠昏喪祭鄉。剁割誰歎息。當人哀怒時。物命恣烹磔。當人歡喜場。物情尤慟慼。彊忍庶生苦。膬填七情坼。入鼎既號跳。下咽猶唧唧。那憶他生惡。但記今生敵。為旱魃疫癘。人愚不知惕。不然為豺虎。不然為蠱蜮。或司人潛行。或居人肝鬲。眾生種種病。萬變難可測。生臧(俗作臟)熟臧中。冤蟲百千億。形狀見方書。蠧[口*(一/巾)]若蠶蝕。何故樂交報。為彼輸精液。不然復人身。嘯侶播灾厄。變現羅剎面。阬屠快冤積。吾觀前代史。淫殺代新闢。奇痛不忍言。往往傷心衋。哀哉去聖久。磨說歧且嶷。外藩周孔言。內擴色食宅。冠裳陳鐘鼓。拜跽盡儀式。諟彼牙[木*獻]起。二端常的的。羊蒙虎皮毛。凡假聖牆壁。雷同徧娑媻。機械階往昔。偶聞戒瞋癡。大笑落巾幘。寧伊性如然。夙業作使力。幻師弄傀儡。甘受魔鬼役。大有利根漢。繫戀憚更革。乍前已却去。疑悔環相搤。躲根在微茫。拈塵自乖隔。鼓唇出戲論。滑稽頗徽繣。聞之無柰何。正襟坐而默。嗟予墮已久。好內歡噬腊。一微戛層漢。澂冰凝鹵滷。因緣讀棱嚴。謬為文字鼏。決定清淨誨。正信匪調直。差沱(俗作跎)今幾春。諸塵日[黍*翏][黍*日]。恩感大慈願。攝受盡微僻。投我障難叢。寶珠瞥衣裓。雖然不再現。[瓝-勺+血][瓝-勺+血]如可即。普觀不淨觀。四大智火赫。再觀觀還源。色味無留跡。誓盡未來際。護念敢偷斁。得無礙辯才。洞諸塵翳隔。同十二類生。永脫生死籍。南無阿彌陀。施我毫光白。
　　吾觀大願品。無邊無本剽。知刃剖微塵。囊括大千昊。二百十億剎。剎剎遷擇了。四十八願王。願願莊嚴好。一二三四五。五願淨煩惱。三途坦光明。胎獄化蓮褓。衣食稱念來。殿閣珠勝媌。和合種種香。香香行佛道。事事絕希求。一一嵌七寶。哀哀閻浮提。用此肆好狡。欲海結空漚。四大共繚繞。墮地哭啼啼。悔覺苦不早。因循習前塵。景事紛相紹。習習眷戀生。久久貪癡造。得知蔗杖甜。翻憐出胎懆。食色田宅衣。籌運盡精眇。口口知止足。心心計多少。無貴賤賢愚。各各不知老。坐斯心地荒。鮮得長灑埽。等閒施餘財。責報甚誅討。能修有漏業。已屬庸中佼。但惜德本迷。畫餅論饑飽。況其剝他人。仰箭能無[受-(冗-几)]。周徧歷三途。虗妄成毒撓。普願諸有情。怖畏力擎矯。欣彼自然福。意欲念昏曉。回向今在茲。纖疑墮空淼。南無阿彌陀。垂手青蓮表。
　　青蓮湧香光。優曇盋華妙。十二光如來。光光熾蓮曜。蓮根空倚依。普擎普覆冒。哀哉逃逝久。違背慈父約。如斯妙蓮臺。污嫚肆殄暴。恭惟清淨相。隨緣無變皃。亭亭出泥淤。曾不滓泥淖。但恨委謝動。未得長開覺。巍巍釋迦文。蓮舌垂典誥。摹寫極樂尊。指引最明到。羣生變苟難。聞之為矧笑。翻以簡易法。疑慮自封罩。樹大我幔幢。妄語逐蟬喿。華嚴與淨土。權實並謄照。如普賢文殊。華嚴三聖號。龍樹出龍宮。願生何慥慥。是三大菩薩。豈其偶荒耄。又如首棱嚴。勢至陳功效。專意譬子母。歷劫偎褱袌。牛呞淨業熟。遂脫牛呞報。斯與聞思修。同是圓通要。登科下第言。皷瑟柱已膠。禪心淨土心。心心無動掉。佛念眾生念。念念相鉤釣。蜾蠃呼螟蛉。誠以一克肖。家雞伏雉卵。出殼由啄鞄。生佛況一體。起信何悔懊。歷代善知識。勸生勤諭詔。其言明且清。搜抉淨土奧。世士縛深業。披誦憎其傲。寒聞不闕疑。衷旗轉風纛。我友知歸子。照諸蚊蚋閙。破口舒赤舌。儗障頹波潦。傑然末法中。天骨信雄奡。願子逆流去。返聞威九竅。南無阿彌陀。無諍發清嘯。我友知歸子。契闊心旦旦。寄我一張字。危語竦嬾嫚。歌偈七八首。香潔比蓮瓣。君心我知之。樂善善共薦。載讀竹香句。海潦卷清辯。同心三千里。朗朗見顏面。得椷來開讀。對椷淚如霰。[(舛-夕)/(冗-几+心)]廬無端由。杜撰出身段。一字一愴惻。淚落珠毋貫。遙遙謂[(舛-夕)/(冗-几+心)]廬。歲華各云晏。繫心期一緣。衢道摩畔岸。兼告諸同袍。精修慎勿劵。佛說波旬說。決定宜區判。問涂首康莊。邁往震雷洊。小子即巽弱。驥尾誠眷戀。此心二六時。黽勉遲露電。弄筆窮愁中。春蠶自營罥。懺悔復懺悔。飲藥忽瞑眩。他日刺頭來。共刻蓮漏箭。跛鼈多濡滯。不休銘寸願。深心樂餘光。翹首諸公先。南無阿彌陀。大悲布方便。

　　和知歸子偶述(并序)

　　　　汪　縉
　　序曰。知歸子邀余和自述詩。予欲一例隨喜乎。恐徒增其法執。欲不一例隨喜乎。我已躍躍然欲罷不能矣。如法恩惟。作前後和詩。
　　有人夢為儒。嚴氣風策策。照鏡整衣冠。山雞弄羽翮。回看世上人。瓜田多履迹。一朝夢覺時。笑倒李太白。(太白有嘲魯儒詩)。
　　有人夢為仙。脚底雲浩浩。御氣須臾還。已徧遊三島。回看世間人。小年易枯槁。一朝夢覺時。自身畢竟老。
　　有人夢為佛。因明而立照。淨土一以歸。禪關握秘要。回看世間人。相量以蚓竅。一朝夢覺時。妄想殊可笑。
　　我乃凡夫身。粥飯常戀戀。但有粥飯喫。伸脚眠至旦。問儒儒不知。問禪禪不薦。問道道不能。夢與夢相禪。
　　我亦遊於儒。孔孟炳方策。程朱與陸王。大鵬振雙翮。紛紛覓劍徒。勞矣刻舟迹。獨有忠孝心。鐵華萬年白。
　　我亦遊於仙。諸仙同浩浩。長恐鼇身翻。沒却海中島。凡夫笑高真。問誰先枯槁。獨有忠孝心。後天而不老。
　　我亦遊於禪。無止亦無照。問君何以然。禪門要非要。趙州雲門老。兩箇無一竅。獨有忠孝心。祖祖破顏笑。
　　我友知歸兄。子母長相戀。薉土一何喧。淨土一何宴。提肝奉彌陀。布髮為之薦。大哉忠孝心。三教互相禪。

　　二林唱和詩(終)
 二林唱和詩跋

　　　　羅有高
　　乾隆四十一年。有高自浙東過蘇州。故人彭君。出是冊示予。且命校其字之違古甚者。得一再讀之。悲響[王*靈]瓏。[僾-(采-木)+中]然迦陵頻伽二六時中和雅音也。芬然曼殊娑華新好華片也。獨念予今去作詩時六年。尚癡癡迷迷。流落人間。淨業蕩無纖芥。辠疾等於須彌。陳思王之詠飛蓬。意欲同之。不蓮界之思。何思乎。思而不學。自取怠焉。念之哉。