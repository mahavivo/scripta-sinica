續藏經   影響集
　清 尼量海著
　　 

　　影響集

　　　　菩薩比丘尼　量海

　　淨土詩

　　能從忍界現西方。只要當人信願強。處處慈尊常接引。即時演出妙蓮香。
　　廬山面目舊家風。嫡子親傳道自同。成佛以來今十劫。彌陀合在我心中。
　　淨土昭昭在目前。不勞舉步問金仙。樂邦有路誰先到。咫尺家山落照邊。
　　瓦礫荊榛真淨土。見聞知覺古彌陀。但能當處忘分別。拍手呵呵唱哩囉。
　　持戒嚴身福報真。金沙地上玉樓春。但觀自性彌陀佛。歷劫何嘗染一塵。
　　要結西方淨土緣。是非人我盡傾蠲。脚頭脚底蓮花國。到岸何須更覓船。
　　佛語禪心兩不差。桃紅李白一般花。琉璃地上鋪金粟。瑪瑙堦前布玉沙。
　　獨坐幽居萬慮忘。全身渾是法中王。休將迷悟遮心眼。正覺花開徧界香。

　　偶作

　　兀兀翛然却是癡。明明了徹實無知。施為動轉原非識。水月相交暎綠池。
　　一處消融六處閒。夕陽西去月東環。現成公案休提起。高臥北窗門不關。

　　二十四氣省懷詩(選三)

　　驚蟄聞雷萬物蘇。莫從箇裏認榮枯。山前澗水源頭活。徹底澄清不受污。
　　春分紫陌谷鶯啼。一片閒雲伴我栖。明月清風留不住。逍遙自在任東西。
　　大雪繽紛似絮團。高山平地一同觀。頭頭物物無窮意。多少禪流被眼瞞。

　　無題

　　看他孤獨人。真為無事客。出入往來間。逍遙無杖策。既無兒女情。亦無妻子迫。偶然樹下坐。則見梅花白。
　　行到山盡頭。坐看雲起處。白雲天際飛。紅日空中住。滄海變桑田。邱陵夷無地。起滅水中漚。聚散小兒戲。
　　堪嗟為僧者。未聞佛教音。但知噇飽飯。不悟本來人。終日心境鬥。拘牽利與名。能得幾時在。俄成一聚塵。
　　今朝年初一。元旦是好日。[冬/鼓][冬/鼓]鑼鼓響。个个衣冠飾。相逢咸打恭。茶話喜作揖。人人賀新年。我道是舊日。
　　石室寒巗客。不知晝與夜。坐來歲月忘。嬾把眾生化。真个自了漢。賊虎龍蛇怕。問他廬陵米。如今作麼價。
　　但說世界空。時時行於有。空亦不自空。有亦不自有。空有本來無。無無何須守。論塵野犴鳴。談真獅子吼。
　　今古往來客。奔波日夜忙。貪榮為底事。謀利作經商。富貴暫時樂。泥犁萬劫長。前程長遠在。何不早還鄉。
　　人壽不滿百。夭殤更可憐。況逢世路險。往復轉喬遷。恩愛終須別。冤親未了緣。無生極樂國。解脫自安然。
　　業淨未曾乾。眾生處處著。回頭自反觀。旋轉皆旅泊。但覺本性空。諸緣自脫却。逍遙無事人。所在成安樂。

　　聚沙菴歌

　　一粒沙藏世界。無邊剎土不為大。童子戲莊成佛塔。山僧旋繞忘疲怠。何為菴絕纏蓋。樓臺殿閣無障礙。廚竈三門日日新。交飛羣燕往來賓。未識菴中誰是主。主中之主沒疎親。沒疏親無用人。莫向个中細討論。八風不動消息盡。覺海圓明心月澄。體似鏡用如神。胡來漢現不留痕。城隍市井如來藏。有相身中無相身。屋雖小恰寬舒。恒沙諸佛眾生居。成住壞空幻起滅。基地堅牢本自如。三椽下六窗內。吃飯穿衣無向背。茫茫今古眾英雄。千萬買隣空自累。

　　經題如是

　　這箇是恁麼。旋嵐而倒嶽。十方與三世。何處生芒角。春暖花爛漫。秋風樹葉落。切莫動著他。天然活卓卓。

　　擬古為平湖陸孝女作

　　瞻彼鵡湖。維潔維清。厥有陸女。曰孝曰貞。(一解)無父何怙。有母能慈。撫我育我。朝夕依依。(二解)俾我及笄。為我聯姻。夭桃未賦。孤雁沈淪。(三解)誓不再更。願終養母。裁雲縷月。不辭勞服。(四解)母沒女存。女淚濺濺。竟隨母逝。貞孝兩全。(五解)光明心地。一志允終。神其遠矣。名留淛東(六解)。

　　念佛詩四十八首

　　一句彌陀稱性稱。蓮花九品攝三乘。無生一念超權學。補處金臺即可登。
　　一句彌陀三際平。願弘六八一時成。三祗萬行圓修證。頓悟無生無不生。
　　一句彌陀妙悟存。性空罪福不留痕。蓮花朵朵隨心現。聽法常依世所尊。
　　一句彌陀理現成。無修無證亦無生。法王自有光明界。步步琉璃地上行。
　　一句彌陀信願真。東西土不離當人。箇中圓裹三千界。樹樹花開一樣春。
　　一句彌陀照世燈。無邊教海總持能。本來妙諦通真俗。不滯中觀即上乘。
　　一句彌陀決定稱。別求向上更何能。聲聲遍滿處空界。落盡牽纏倚樹藤(我　朝　　　世宗憲皇帝云直將阿彌陀佛四字作句話頭一念萬年自然摸著鼻孔)。
　　一句彌陀果作因。天真父子體同倫。堂堂獨露娘生面。信步還鄉莫背親。
　　一句彌陀體用真。當陽覿面露全身。無陰陽地翻觔斗。剎剎塵塵轉法輪。
　　一句彌陀信口稱。纔興一念隔千層。本真豈待回光照。無量音聲即法燈。
　　一句彌陀念慮清。當人已屬寶蓮生。何須兩土分清濁。个个毗盧頂上行。
　　一句彌陀稱自心。廣長舌相是知音。六方齊讚彌陀佛。不是尋常學誦吟。
　　一句彌陀度此生。蓮花國裏早標名。八功德水常充滿。如意珠王骨自清。
　　一句彌陀轉法輪。緣因徹處了因真。明珠護惜戒根淨。一剎那間證正因。
　　一句彌陀佛脉清。開權顯實悟無生。圓明處處長安道。何用三車門外迎。
　　一句彌陀辟惡氛。娑婆苦海頓超羣。風聲鳥語談真諦。淨穢何妨分不分。
　　一句彌陀妙獨尊。性修交互莫須論。同時遮照身心徹。依正融通不二門。
　　一句彌陀決定因。樂邦徑路不迷津。何須更覓安心法。始本如如子向親。
　　一句彌陀靜聽真。聲聲喚醒本來人。明珠百八循環轉。無數祥光舌底申。
　　一句彌陀三昧成。冥通聖境佛來迎。玲瓏性相蓮花土。不動身心悟法明。
　　一句彌陀本最清。三修圓具果中因。而今莫問如如諦。脫體無依身外身。
　　一句彌陀念莫停。繁華叢裏夢初醒。雲開月現光華滿。徧界花臺故國寧。
　　一句彌陀妙轉輪。恒沙諸佛讚斯人。同聲相應金臺現。頓證無生即法身。
　　一句彌陀了義成。直心正念志專精。真誠不假功勳就。花閣重重隨自行。
　　一句彌陀別有靈。紅塵影裏白蓮馨。池深花大猶餘事。露坐金臺法界寧。
　　一句彌陀作入神。山河大地絕纖塵。莊嚴無量從心現。心地閒閒四季春。
　　一句彌陀救死生。超凡行願霎時成。輪迴從此頓然息。來往無遮法界清。
　　一句彌陀滌俗襟。法身向上少知音。堂堂日用天真佛。不肯回頭何處尋。
　　一句彌陀絕妙門。依憑四字出乾坤。法王最勝伽陀藥。唯在都盧一口吞。
　　一句彌陀靜有音。無邊勝侶已來臨。本光一發浮雲散。見佛原來見自心。
　　一句彌陀法樂成。汪洋苦海一時傾。水晶樓閣蓮花座。慧照重重萬法明。
　　一句彌陀萬念真。金剛堅固力持身。得生彼國無窮壽。覺樹花開別有春。
　　一句彌陀法法平。六根無礙六塵清。本來四土無高下。福慧良田不假耕。
　　一句彌陀佛慧明。唯心淨土不生生。從來身土原非隔。主伴圓融性海平。
　　一句彌陀願力誠。圓成十念往西行。居然下品猶登岸。托質蓮胎脫四生。
　　一句彌陀盡力稱。三塗八難總超升。持名滅罪金蓮現。悲願全憑佛力增。
　　一句彌陀慧月臨。如來護念善根深。徑登不退趨安養。垢習塵勞總不侵。
　　一句彌陀信可珍。金容佛影現吾心。此生每厭娑婆苦。遙想花池寶樹林。
　　一句彌陀見本真。回光返照脫沈淪。願將八德池中水。滌盡娑婆世上塵。
　　一句彌陀慧力存。甚深妙法在斯門。鍛凡煉聖金師子。金體玲瓏報佛恩。(花嚴極樂極樂花嚴)
　　一句彌陀俗慮清。誰聞淨土不求生。祇緣彼國嚴新果。廣種心田努力耕。
　　一句彌陀無古今。慈雲靄靄倍欽心。當觀落日如懸鼓。天樂盈空法韻深。
　　一句彌陀轉念輪。五根五力妙嚴身。百千三昧從斯就。萬善齊修不退因。(似有永明在目)
　　一句彌陀物不侵。塵塵剎剎現吾心。無邊天樂微風奏。更有頻伽發妙音。
　　一句彌陀悅性情。功深離相逆流行。雙亡雙照心無染。離即離非法性平。
　　一句彌陀妙莫論。花嚴界裏十玄因。破除情量知無礙。一念齊開勝法輪。(靈復曰絕似鏡影鐘聲諸作)
　　一句彌陀境界清。三千性相等圓明。一方土淨方方淨。一念專精念念精。
　　一句彌陀心月臨。後心功在最初心。三祗片念圓無二。即此因深果自深。

　　阿育王舍利塔前然指願文

　　歸命大願王。無垢清淨光。解脫三昧海。蕩滌我心涼。弟子(如德)等。與法界含識。無始至今。具二種之無明。作二死之根本。迷真逐妄。背覺合塵。依於三業。六根所造。五逆十重。惡因廣大。苦果無窮。沒溺三途。沈埋六道。因緣宿習。感報女流。學正教以靡窮。修淨業而罔就。雖墮僧數。於戒有違反。復思維慚惶克責。敬然一指。奉供　本師釋迦文佛。真身舍利寶塔。平等真如。一體三寶。蓮花界中。彌陀如來。觀音勢至。海眾菩薩。同垂證明。加被攝受。(如德)假陳幻焰指頭。煅煉金剛智性。慧光晃耀。裂邪見之網羅。妙觀圓通。破重陰之區宇。罪愆消滅。早悟圓頓上乘。修證齊融。直入毗盧性海。忘身與意。利己及人。平等光中。決定往生極樂世界。寂光真境。不隔纖毫。更願臨命終時。三心圓顯。三障頓消。蓮開上品之花。佛授菩提之記。承事十方諸佛。度化一切有情。盡未來際。無有疲厭。

　　目前機跋

　　夫目前機者。從上諸老宿。自悟已後。見色聞聲。舉步掉臂。語默動靜。瞬目揚眉。無不是顯揚第一義諦。吐露本分家風。所謂目前機也。然先賢後學。雖悟本性。非一非異。蓋為見解未忘。猶被目前種種境緣所奪。是故悟有淺深。見有徧圓。且目前機。法門最廣。其義極深。迷之者。六根門頭。逐色隨聲。向外馳求。而莫之返。悟之者。觸境返緣。返流旋一。當處消融。在處解脫。機能轉者。轉萬物而消歸自己。此乃真開後學之慧眼。以續從上之正宗也。

　　警眾語

　　花嚴以人中師子比佛。五十三善知識。獨一比丘尼以師子為號。可知威神卓越。成就佛心。不以比丘尼而遂弱也。我等墮在僧數。毀形割愛。違親去里。為何事乎。實因生死事大無常迅速。一句了然。斷盡輪迴惡境而已。若為名利榮耀。稱心快樂。非出家之本志矣。今之出家人。一經剃落。便自高狂。不了自心。受人禮敬。如斯行止。難報四恩。徒入空門。將何憑恃。況乃人身難得。佛法難聞。已得已聞。又復錯過。袈裟下不明此事。苦無極矣。且今日大比丘僧。還有諸方叢林禪堂規策。堂頭長老開示熏聞。雖自迷昧。漸得明通。我輩比丘尼眾。都無此也。終日喧喧。逐色隨聲。向外馳求。未嘗返省。為師不教。為徒不學。光陰可惜。剎那一生。荏再人間而無所益。夫女人出家。當棄女人之習。發勝妙之種。尊重高僧。猛入佛法。心懺悔。念清涼。深發大悲心。全行解脫事。方得十方矜式。四眾環興。伏望諸賢及早立志。己事未明。他事莫理。專心一處。不了不休。然此一事。人人本具。各各現成。所以心源未暢。逐境飄馳。實因終日在妄想影子裏作活計。不得真實受用地。無論念佛參禪。總要將我等歷劫以來愛習愛種。次第拔出。一時破盡。方有下手處。終日一行。習氣若發。自家斷之。還歸一行。一行功深。於靜細中。照見種子。還以一行除之。一行有力。愛種自枯。即永絕眾生心累也。然一行不論禪淨。總是孤炯炯地。十二時中。更無一事。十二時中。常若有事。方是修也。斷不可一念涉入名聞利養也。所謂神尼不在現通說法。但禪淨二宗。或單修一行。或並作一行。各人手眼。隨力修之。親近善知識。思惟了義教。於一切法。心心平等。如是用功者。得力而省力。省力而得力。即神尼也。何以故。直截下手。未曾自欺也。師子搏虎用全力。師子搏兔用全力。有人問。用何等力。古人云。不欺之力。果能不欺。則十二時中。本光常住。勤修一行。頓顯本來矣。靈山會上。六千比丘尼。未受成佛之記。龍女一出。大眾皆興。故六千比丘尼。近作法師。遠階佛位。然在師子一頻申。則已五十三位具足。尼不自弱。則法界本無遠近也。何不痛念。出家時。一場甘苦。猛就大法。學師子頻伸。脫盡諸女人境界乎。清規束身。神明自遠。勿甘碌碌。是我真眷屬矣。

　　影響集(終)