續藏經   六即義
　唐 行滿述

　　 

　　六即義

　　　　天台僧　行滿　於國中述
　　夫論即者名體不二今依天台大師五味判經四教釋義圓教所出前三教無義立名有若爾藏教小乘折色明空葢非所論通教大乘摩訶衍門別教知中云何不釋答界內外巧拙不同通教巧度即色明空只斷四住界內煩惱未破惑不能圓融三諦具一切佛法亦不得云即圓教初心一念能圓觀三諦境智冥一即三而一即一而三因果具足故得即名若爾因果體一復云何六答所言即者為簡離故所言六者為簡濫故若使朱紫分明修行識位(云云)。
　　一理即者理謂理性即如來藏本自有之非適今也亦名佛性性是因義佛是果義因中具有果人之性故云佛性名理即佛大經如來性品云如貧人舍內為有真金之藏家人大小無有知即者其義也。
　　二名字即者或因經卷或因善知識聞此名字深信此理隨順三諦法華名為初隨喜人大經云時有異人善知方便即其義也。
　　三觀行即者從初隨喜深觀三諦言行相應法華名為五品弟子位自行化佗事理具足經云我今雇汝汝可為我耘除草穢即其義也。
　　四相似即者從觀行位入於似道法華稱為六根清淨能以妙音遍滿三千界等經云汝若能示我子真金藏者然後乃有速為汝作即其義也。
　　五分真即者亦云分證相似位進入銅輪法名為開佛知見證初位初一品無明能八相成道從真起應百佛世界教化眾生大經云是人即於其家掘出金藏女人見已心生歡喜即其義也。
　　六究竟即者四十二位究竟圓極初阿後荼無字可說智斷具足如十五日月月光圓滿法華經云遊於四方直至道場大經云即於是人起奇怪想宗仰是人即是玅覺如來住常寂光即其義也此依章安疏主用大師義意釋涅槃經引此一文六位具足何俟多釋散在諸文一家師承須知開顯法華會了六即殊途涅槃醍醐自歸祕藏今若執實迷權端拱不動修途既遠寶所難期略述大猷委明須尋別記。

　　六即義(終)