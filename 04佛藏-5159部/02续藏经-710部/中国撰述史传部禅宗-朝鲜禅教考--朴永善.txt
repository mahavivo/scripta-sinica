續藏經   朝鮮禪教考
　朝鮮 朴永善輯

　　 

　　朝鮮禪教考

　　　　漢陽　朴永善　輯
　　佛法。以漢明帝永平八年乙丑之歲。始中國。
　　佛祖通載云。明帝永平四年。(辛酉歲)帝夢金人。遣中郎將蔡愔。博士王遵等十八人。西訪其道。至大月氏國。遇摩騰竺法蘭二沙門。得經像歸于洛陽。盖乙丑歲也。
　　後三百七年。始因苻秦。流傳于高勾麗(壬申年)。
　　金富軾三國史云。高勾麗小獸林王二年。(晉簡文帝咸安二年)秦王苻堅。遣浮屠順道。賷送佛像經文。(夏六月)王遣使迴謝(時。高勾麗都。在平壤東黃城)○後二年。(小獸林四年)僧阿道來。(建元十年)越明年春。始剏肖門寺。以置順道。又創伊弗蘭寺。以置阿道(春二月)○後十八年。至故國壤王末年。(東晉孝武時)又下教崇信佛法○後二年癸巳。廣開土王。(晉孝武大元十八年)創九寺於平壤(秋八月)○案。小獸林王時。燕主慕容暐。降于苻堅。遼東之路。於是得通。此秦僧所以至勾麗也。
　　勾麗。祟佛二十餘年。其後絕無聲跡者百餘年。至文咨明王七年。更有創寺之文。
　　三國史云。勾麗文咨明王七年丁丑。(南齊廢帝時)創金剛寺(秋七月)○案。平壤九寺之後。一百五年。始創金剛寺。其間建寺。宜不止此。史不盡記也。
　　三國史云。勾麗長壽王六十三年。(宋廢帝三年)浮屠道琳。自百濟還(初長壽王。陰謀百濟。求可以間諜者。浮屠道琳。應募而徃。與蓋鹵王圍棊。因勸築城起宮室。使人民究困。於是。道琳還告之。王發兵。圍漢城克之。百濟移都熊津)○案。是年乙卯。上距廣開土王二年癸巳。為八十三年。勾麗佛法未絕。故得有道琳也。
　　後五十四年。至陽原王七年。勾麗之僧。歸于新羅。
　　三國史云。新羅真興王十二年辛未。(梁簡文帝二年)勾麗惠亮法師。歸于新羅。王以為僧統。始置百座講會。及八關之法　(初。居漆夫。祝髮為僧。西覘勾麗。聞惠亮法師開堂說經。遂詣聽講。與之密約。至是年。居漆夫伐勾麗。取法師同載而歸)。
　　後七十四年。至榮留王八年。遣使入唐。學佛老教法。
　　三國史云。榮留王八年乙酉。(唐高祖武德八年)遣使入唐。求學佛老教法。帝許之○案。此云求佛法有。求其詳也。非中絕而復求也。
　　後十七年。至寶臧王元年。勾麗之僧。東覘新羅。
　　三國史云。新羅善德王十一年壬寅。(唐貞觀十六年)勾麗浮屠德昌。覘新羅。
　　後八年。勾麗崇信道教。勾麗之僧。南走百濟。
　　三國史云。寶藏王九年庚戌(唐高宗永徽元年)夏。盤龍寺普德和尚。以國家奉道。(老子道)不信佛法。南移完山孤大山○案。孤大山者。今之泰仁縣也。(新羅大山縣)金剛山。有普德窟。空庵尚存。欵亦普德和尚之所甞捿隱也○又案。普德之後。十年而百濟亡。又八年而勾麗亡(源流。作普依字智法)。
　　後十八年。勾麗以軍事委之奸僧。卒亡其國。
　　三國史云。寶臧王二十七年戊辰。(唐高宗總章元年)李勣。圍平壤月餘。泉男建。(蓋。蘇文之子)猶閉門拒守。以軍事委浮屠信誠。信誠與小將烏沙饒苗等。密遣人詣勣。請為內應。後五日。信誠開門。勣縱兵登城皷噪。遂滅勾麗○案。高勾麗者。今之平安道也。凡西土佛寺創修之文。僧人現化之跡。皆當以此而徵信。其有違舛者。不可信也　右高勾麗禪教始末。
　　流傳勾麗之後十二年。又因東晉。流傳于百濟。
　　三國史云。百濟枕流王元年甲申。(晉孝武大元九年)胡僧摩羅難陀。自晉至。王迎之。至宮內禮敬之。(秋七月)越明年春。創佛寺於漢山。(今廣州)度僧十人(春二月)○三國史職官志云。百濟聖王。初置僧官(梁武帝之時)○案。枕流之時。雖創佛寺。漢山之外。未甞廣建。聖王之時。雖置僧官。(自枕流王元年。下至聖王元年。為百四十年)泗沘之前。未甞大行。至法王之後。百濟始行佛法矣。
　　崔致遠。撰曦陽山鳳巖寺知證大師碑銘云。西晉曇始始之貊。(謂春川)如攝騰東入。(謂摩騰)勾麗阿度度于我。(詳見下)如康會南行(康居國人。行化于吳主孫權之國)○案。晉之時。貊人來據春川。自署為樂浪太守。或自稱樂浪王。然。漢魏之時。每自中國。越海遣吏。盖以冽北浿南。本是漢地也。曇始。此時亦越海至樂浪。而佛法則未甞行也。
　　枕流之後。二百餘年。絕無聲跡。至法王元年。百濟復行佛法。
　　三國史云。百濟法王元年己未(隋文帝開皇十九年)冬。下令禁殺生牧。民家所養鷹鷂放之。漁獵之具焚之(十二月)○越明年春。創王興寺。(春正月)度僧三十人。大旱。王幸漆岳寺祈雨(是年法王薨)○後三十五年(唐貞觀八年)春。王興寺成。(春二月)其寺。臨鷄灘之水。彩飾壯麗。王(即武王)每乘舟。入寺行香○案。法王之時。百濟已都扶餘。即所謂王興寺漆岳寺。亦當求之於扶餘矣○又按。自枕流王元年。至法王元年。為二百十六年。
　　法王之後。六十二年。佛宇妖孽屢興。百濟以亡。
　　三國史云。義慈王十五年乙卯(唐永徽六年)夏。騂馬入北岳烏含寺。鳴帀佛宇。數日死○後五年(即顯慶五年)夏。風雨暴至。震天王道讓二寺塔。又震白石寺講堂。(夏五月)六月。王興寺眾僧見怪(寺僧皆見。若有舟楫。隨大水入寺門)○案。是年百濟亡。
　　百濟既亡。浮屠道琛。倡義起兵。以圖興復。
　　三國史云。武王從子福信。甞將兵。乃與浮屠道琛。據周留城叛。迎古王子扶餘豐。甞質於倭國者。立之為王。西北部皆應。引兵圍劉仁願於都城。(熊津城)其後。福信殺道琛。扶餘豐殺福信。百濟遂亡○案。當時三國鼎峙。今漢水以北。浿水以南。本是漢地。或中國遣吏。或土酋自立。今鐵嶺以北。為南沃沮。其摩天嶺以北。為北沃沮。此所謂三分而五裂也。百濟者。今漢水以南。京畿忠清(其左道。屬于新羅)全羅之地也。當時。佛法先至勾麗。而平壤之外。不建佛寺。次至百濟。而漢山之外。不建佛寺。其布散邦域。蟠據名山。盖在新羅之末。前此。未甞然也○又按。三國史云。新羅聖德王十八年己未(唐開元七年)秋。雷震金馬郡(今益山)彌勒寺。(秋七月)又新羅之末。甄萱之子神劒。幽其父於金山佛宇。(今金溝)今湖南佛寺之見於三國史者。只此二寺。餘無所著(彌勒寺。乃知命法師所創。見佛祖源流)　右百濟禪教始末。
　　流傳勾麗之後。五十餘年。又因勾麗。流傳于新羅。未及施行。
　　三國史云。新羅訥祗王時。(劉宋時)沙門墨胡子。自高麗至一善郡。(今美山)郡人毛禮。於家中。作窟室安置(時。梁遣使賜香。羣臣不知所用。墨胡子見之曰。此所以達誠於三寶。時。王女病革。王。使胡子焚香表誓。病尋愈。王餽贈厚。胡子出見毛禮。以所得物贈之。俄而不知所歸)○案。訥祇王。以宋孝武(駿)大明二年卒。此時。中國非蕭梁也。此云自梁賜香者。明有錯誤。其後毗處王時。(即焰知麻立干)有阿道和尚。(一作我道)與侍者三人。亦來毛禮家。儀表似墨胡子。住數年。無病死。其侍者三人留住。講讀經律。往往有信奉者(金富軾云。此據金大問雞林雜傳所記。書之也。奭韓奈麻金用行所撰我道和尚碑。所錄殊異)○案。勾麗小獸林王四年。中國僧阿度。始至勾麗。其距毗處王元年。(齊高帝建元元年)為一百五年矣。初到勾麗時。其秊必高。其至新羅。未必在於毗處之元年。阿道之壽。安能如是。即所謂阿道和尚。別是一僧。非前之阿道也。
　　至法興王十五年。既誅異次頓。始行其法。上距勾麗流傳之初。已一百五十有七年。
　　法興王十五年。(梁武帝大通二年)王欲興佛法。羣臣不信。喋喋騰口舌。近臣異次頓。(或云處道)奏曰。請斬小臣。以定眾議。僉曰。今見僧徒。童頭異服。議論奇詭。今若縱之。恐有後悔。臣等雖即重罪。不敢奉詔。遂誅異次頓。有血乳之異。眾怪之。不復非毀佛事○越明年。下令禁殺生。
　　後十五年。創建佛寺。名曰興輪(甲子年)。
　　真興王五秊。(梁武帝大同十年)創興輪寺。(春二月)許人出家為僧尼(高麗真靜國師天頙。作興輪寺大鍾銘云。青丘佛法。始興於茲寺)○後五年(梁武帝末年)春。梁遣使與入學僧覺德。(新羅僧。入學于中國者)送佛舍利。王使百官。奉迎于興輪寺前路(真興王十年)○後二年。(辛未)勾麗惠亮法師至(已見上)。
　　真興之世。廣建佛宇。其最大者。曰皇龍寺。
　　真興王十四年春二月。王命所司築新宮於月城東。(王城東)黃龍見於地。王疑之。改為佛寺。賜號曰皇龍○案。真興王二十七年。皇龍寺始克畢功。(見本紀)其宏麗瑰奇。可知。
　　職官志云。四天王寺。其官有衿荷臣一人。上堂一人。赤位一人。青位二人。奉聖寺。其官有衿荷臣一人。上堂一人。赤位一人。青位一人。感恩寺。其官如奉聖寺。奉德寺。其官如天王寺。奉恩寺。衿荷臣一人。大舍二人。靈廟寺。上堂一人。青位一人。(祭祀志云。靈廟寺南行五里祭)永興寺。大柰麻一人。國統一人。(一云。寺主真興王。以惠亮法師為之)都唯那娘一人。阿尼大都唯那一人。(真興王。以寶良法師為之。真德王加一人)少年書省二人。(元聖王。以惠英梵如二法師為之)州統九人。郡統十八人○案。新羅寺剎之見於三國史者。又有三郎寺。芬皇寺。望德寺。泉林寺。哀公寺。黃福寺。元延寺。鷲仙寺。加悉寺。祇園寺。實際寺。(已上。疑在慶州地)星州法定寺。晉州斷俗寺。居昌萬興寺。陝川海印寺。(又陝川清涼寺。智異山。雙溪寺。見崔孤雲傳)南漢山莊義寺。北漢山安養寺。雉岳山石南寺。(今原州)皆真興以降。世世增建者也。其創修年月。王公事跡。多可考徵。今姑略之(又弓裔。於興教寺祝髮。王昌瑾於勃颯寺。見鎮星塑傳。皆新羅古寺也)。
　　真興以降。交聘中國。勤求佛法。使者織路。
　　真興王二十六年。(陳文帝天嘉六年)陳。遣使劉思。與僧明觀來聘。送釋氏經論千七百餘卷○三十七年春。安弘法師。入陳求法。與胡僧毗摩羅等二僧迴。上稜伽勝鬘經。及佛舍利(是年秋。王薨)○後九年。(真平王七年)秋。高僧智明。入陳求法(陳後主至德三年)○後四年春。圓光法師。入陳求法(是年。陳氏滅)○後七年(真平十八年)春。高僧曇育。入隋求法(隋文帝開皇十六年)○後四年(真平十二年)高僧圓光。隋朝聘使柰麻諸文大舍橫川(兩人也)還(還去加悉寺)○後二年。高僧智明。隨入朝使上軍還。(上軍亦人名)王。尊敬明公[戒-廾+大]行。(亦僧也)為大德○後三年(隋煬帝大業元年)春。高僧曇育。隨入朝使惠文還○後八年秋。隋使王世儀。至皇龍寺。設百高座。邀圓光等法師說經○案。真興王。末年祝髮被僧衣。自號法雲。以終其身。王妃亦效之為尼。住永興寺。崇信佛法。斯可知矣。
　　李唐初。興慈藏法師。首入中國。以求佛法。
　　善德女王五年。慈藏法師。入唐求法○後七年。(善德十二年)高僧慈藏。自唐還(春三月)○文武王九年。(唐總章二年)以信惠法師。為政官大書省。(官名也)唐僧法安來。傳天子命。求磁石(時。勾麗新亡。法安為勾麗人所殺)○後二年秋。唐總管薛仁貴。使琳潤法師。賷書致王○後三年。以義安法師。為大書省。
　　是時。有元曉義相。比肩齊名。以興佛法。
　　文武王十六年。(唐儀鳳元年)高僧義相。奉旨創浮石寺(在順興)○後五年。王欲新京城。義相諫止之(是年。秋王卒)○案。義相入唐事。不見正史。
　　薛聰傳云。聰父元曉。初為桑門。淹該佛書。既而反本。自號小性居士(又聖德王十四年。召河西州龍鳴嶽居士理曉。祈雨於泉林寺)。
　　麗濟既亡。辰馬混一。佛法遂廣徧於國中。
　　孝昭王元年。(唐武后長壽元年)高僧道證自唐迴。上天文圖○聖德王三年。(唐武后長安三年)金思讓自唐回。献冣勝王經○景德王二十二年。(唐代宗廣德元年)大柰麻(官名也)李純。剃髮為僧。為王創立斷俗寺居之(在晉州)。
　　下逮哀莊之世。佛宇太廣。乃禁新創。
　　哀莊王三年(唐德宗貞元廿八年)秋。創伽倻山海印寺(秋八月)○後四年。下教禁創佛寺。惟許修葺。又禁以錦繡為佛事。金銀為器用○按。此令未必久行。然。諸寺創修年月。有可以考覈者。
　　憲德王二年(唐憲宗元和五年)冬。遣王子金憲章。入唐献金銀佛像。及佛經等。為順宗祈福○興德王二年(唐文宗太和元年)春。高勾麗僧丘德。入唐賷經至(此時勾麗已亡。丘德。盖西土之人)○文聖王十三年(唐宣宗大中五年)春。入唐使阿飡元弘。賷佛經。并佛牙來。王出郊迎之○真聖女王二年。(唐僖宗文德元年)命大矩和尚。脩集鄉歌。
　　新羅之末。佛宇有妖。國隨以亡。
　　景哀王四年(後唐時)春。皇龍寺塔。搖動北傾○敬順王三年(後唐明宗天成四年)夏。天竺國三藏摩睺羅。抵高麗(夏六月)○案。新羅名僧。又有浮屠順憬。(與金庾信同時)浮屠賢俊。(姓崔氏。即孤雲之兄)定玄禪師。(即賢俊之友)孝子聖覺。(居星州一利縣。為母刲股)釋聰禪師。(為弓裔所殺)智炤夫人。(金庾信之妻)其事跡。並見三國史。今始略之○又按。新羅者。今之慶尚道也。麗濟既亡。遂混東邦。然浿水以北。(平安道)鐵嶺以北。不能得也　右新羅禪教始末(已上。專據金富軾三國史為信文。他書所出。別錄于下方)。
　　又有新羅僧無漏禪師。見錄於中國佛乘。
　　佛祖通載云。唐肅宗至德元年戊戌。(新羅景德王十五年)新羅僧無漏。示寂于右閣門。合掌凌空而立。足去地尺許。左右以聞。帝驚異。降蹕臨視。得遺表。乞歸葬舊谷。有詔。護送舊居建塔。至懷遠縣下院。輒舉不動。遂以香泥塑全身。留下院○案。戊戌。當丙申。
　　至若傳燈錄所載諸師。皆於中國禪宗。受其燈光。
　　新羅本如禪師(南嶽讓禪師法嗣)　無話句(見第六卷)。
　　新羅洪陟禪師(西堂藏禪師法嗣)　無話句。
　　新羅慧徹禪師(西堂藏禪師法嗣)　無話句。
　　新羅無染禪師(麻谷徹禪師法嗣)　無話句(崔孤雲碑文。見下)。
　　新羅玄昱禪師(章敬〔憚〕禪師法嗣)　無話句(源流。稱鳳林玄昱)。
　　新羅覺體禪師(章敬〔憚〕禪師法嗣)　無話句(已上見第九卷)。
　　新羅道均禪師(南泉願禪師法嗣)　無話句。
　　新羅品日禪師(鹽官齊安禪師法嗣)　無話句(源流云。剏三陟三和寺)。
　　新羅迦智禪師(大梅常禪師法嗣)　僧問。如何是西來意。師云。待汝裹頭來。即與汝道○僧問。如何是大梅的旨。師云。酪本一時拋(案。此是長〔與〕寶林寺所祖。迦智山道儀大師也)。
　　新羅忠彥禪師(大梅常禪師法嗣)　無語句(即新興寺冲彥禪師)。
　　新羅大茅和尚(歸宗智常禪師法嗣)　上堂云。欲識諸佛師。向無明心內識取。欲識常住不彫性。向萬物遷變處識取○僧問。如何是大茅境。師云。不露鋒。僧云。為什麼不露鋒。師云。無當者(已上。見第十卷)。
　　新羅順支禪師(仰山寂禪師法嗣)　僧問。如何是西來意。師竪拂子。僧曰。莫遮箇便是。師放下拂子。問。以字不成。八字不是。什麼字。師作圓相示之。有僧於師前作五花圓相。師畫破。別作一圓相(案。此即萬法歸一之意)○案。源流稱五臺山順支禪師。
　　新羅智異山和尚(仰山寂禪師法嗣)　一日示眾曰。冬不寒臘後看。便下座(已上。見第十二卷)。
　　新羅欽忠禪師(石霜諸禪師法嗣)　無話句(源流〔云〕敬懷暉法嗣)。
　　新羅行寂禪師(石霜諸禪師法嗣)　無話句。
　　新羅朗禪師(石霜諸禪師法嗣)　無話句。
　　新羅清虗禪師(石霜諸禪師法嗣)　無話句(已上。見第十六卷)。
　　新羅金藏和尚(洞山价禪師法嗣)　無話句。
　　新羅清院和尚(九峯虔禪師法嗣)　僧問。奔馬爭毬。誰是得者。師曰。誰是不得者。曰恁麼則不在爭也。師曰。直得不爭。亦有過在。曰如何免得此過。師曰。要且不曾失。曰不失處。如何鍛鍊。師曰。兩手捧不起。
　　新羅臥龍禪師(雲盖元禪師法嗣)　問。如何是大人相。師曰。紫羅帳裏不垂手。曰為什麼不垂手。師曰。不尊貴。曰十二時中。如何用心。師曰。猢猻喫毛蟲。
　　新羅泊巖和尚(谷山藏禪師法嗣)　話句刪(已上。見第十七卷)。
　　新羅雲住和尚(雲居膺禪師法嗣)　無話句(即照通和尚)。
　　新羅慶猷禪師(雲居膺禪師法嗣)　無話句。
　　新羅慧禪師(雲居膺禪師法嗣)　無話句。
　　新羅龜山和尚(長慶稜禪師法嗣)　有舉相國裴公休。啟建法會。問看經僧。是什麼經。僧曰。無言童子經。公曰。有幾卷。僧曰兩卷。公曰。既是無言。為什麼却有兩卷。僧無對。師代曰。若論無言。非唯兩卷(已上。見第十八卷)。
　　新羅慧雲禪師(白兆圓禪師法嗣)　無話句(見第二十三卷)。
　　又若拈頌所載諸師問答。亦賴丹霞淳公。播之於歌頌(見拈頌第二十六卷)。
　　新羅泊巖和尚　僧問。如何是禪。師云。古塚不為家　丹霞淳頌。故國清平久有年。白頭猶自戀生緣。牧童却解忘功業。懶放兒孫不把鞭(泊巖。又因僧問。如何是道。師云。徒勞車馬跡○又因僧問。如何是教。師云。貝葉收不盡○丹霞頌文。今刪之)。
　　新羅大嶺禪師　僧問。如何是一切處清淨。師云。折璚枝寸寸是寶。析栴檀片片皆香○丹霞淳頌。乾坤盡是黃金國。萬有全彰淨妙身。王女背風無巧拙。靈苗花秀不知春。
　　新羅雲住禪師　僧問。如何是諸佛師。師云。文殊聳耳○丹霞淳頌。無相光中未兆身。清虗渺漠豈為隣。一輪明月當軒照。玉殿蕭蕭不見人。
　　孤雲四山碑銘。其於新羅名德。[宋-木+最]為實蹟。
　　無染國師　葆光塔銘云。無染。於圓覺祖師。為十世孫。(達摩諡圓覺)俗姓金氏。(武烈王八代孫)長慶初。舟入唐遊。歷佛光寺。問道如滿。(即香山白樂天之空門友)去謁麻谷寶徹和尚。(見上傳燈錄)會昌五年來歸。咸通十二年。(景文王十一年)召居尚州深妙寺。乾符三年。(僖宗丙申)復至王居。文德元年。(真聖王二年)示滅(塔在公州聖住寺)。
　　法性禪師　葆光塔銘云。無染大師。零染于雪山五色石寺。有法性禪師。甞叩駿伽門。(少乘法)于中夏者大師。師事數年。探索無孑遺。
　　釋澄大德　葆光塔銘云。無染大師。問驃訶健拏(華嚴經)子浮石山。(石順興)釋澄大德。日敵三十夫。藍茜沮本色(寂照塔鉻云。智澄大師。就學于浮石山。即石澄大德也)。
　　昭玄大德　葆光塔銘云。無染示滅。門人照玄大德。釋通賢。四天王寺上座釋慎符。請贈諡洎塔銘。教曰可(塔銘。又有詢。又圓藏。靈源。玄影等四人。得其清淨之法。僧亮。普慎。心光等三人。皆無染之門人)。
　　崇唱禪師　崇福寺(在慶州)碑云。景文王。安身代邸。(太子時)注意茲門。仍請芬皇寺僧崇唱。修奉梵居(此唐懿宗咸通年間人)。
　　決言大德　崇福寺碑云。景文王。遽命有司。虔修法會。華嚴大德釋決言。承旨。於當寺講經五日(咸通六年事○碑文又云。釋門二傑。曰賢諒神解。督其事○源流云。決言與順應。剏海印寺于伽耶山)。
　　道義禪師　寂照塔銘云。洎長慶初。(唐〔移〕宗年號)有僧道義。西汎賭西堂之奧(注云。長慶五年己巳。道義。行化楓岳雪岳。至文德二年己酉○慈弘案。道義大師。寶林之先德也)。
　　洪陟大師　寂照塔銘云。興德王之時。洪陟大師。亦西堂澄心。南岳休足。(注云。陟師法嗣。德興大王。宣康太子)源流云。道義彌陟。皆西堂智藏大師法嗣。
　　靜眾無相大師　寂照塔銘云。洪陟以降。為巨擘者。可屈指焉。西化(去中國)靜眾(寺)無相。(注云。靜眾在唐。玄宗禮敬殊甚。柳宗元起影堂。李商隱為碑銘。其門人無住。亦名僧也)常山慧覺。(注見下)益州金。鎮州金者是(禪譜云。黃梅子金生石也)。
　　常山慧覺大師　見上(注云。馬和尚。字慧覺。金雲卿之弟)。
　　太安慧徹國師　寂照塔銘云。東歸。則前所敘北山義。(即道義)南岳陟(即洪陟)而降。太安徹國師。惠目育。(無可考)智力聞。(智力。寺名也)雙溪炤。(即慧炤)神興彥。(忠彥。見傳燈)湧泉體。(覺體。見傳燈)珍丘休。(注云。玄昱覺休。即鹽官安法嗣)雙峰雲。(即覺雲)孤山日。(品日。見傳燈)兩朝國師聖住染。(即無染)菩提宗(注云。惠雲。即無染嗣)○源流云。太安惠徹。字法寶。姓朴氏。慶州人。諡寂忍。西堂法嗣(碑。在谷城相裏寺)。
　　賢溪智證大師　寂照塔銘云。大師金姓子。(寂照本智證之塔)號道憲。字智詵。長慶甲辰現于世。中和壬寅歸乎寂。發蒙乎梵體大德。亶貝于瓊儀律師。探玄于惠隱嚴君。(即法師)受默于楊孚令子(即禪師○塔在曦陽山鳳岩寺。而賢溪山安樂寺。師所甞居也)。
　　法朗禪師　寂照塔銘云。智證。以唐四祖。為五世父。(道信之旁出)東漸于海。雙峰(四祖號)子。法明孫。慎行曾孫。導範玄孫。惠隱末孫也。(謂智證)杜中書正倫纂銘云。(四祖銘)遠方奇士。異域高人。無憚險途。來至珍所。(謂法朗)肅宗皇帝。躳貽天什曰。龍叟渡海不憑筏。
　　玄亮禪師　寂照塔銘云。正法大統釋玄亮。聲九臯獻康。大王允之。教南泉郡統僧訓弼。(亦金姓)標別墅劃生場。
　　俊恭禪師　寂照塔銘云。沈忠。聞大師名白言。弟子有剩地。在曦陽山。鳳巖龍谷。至中和幸丑年。教遣前安輪寺僧統俊恭。標定彊域(塔銘又云。門人性蠲。敏休。楊子孚。繼徹等。咸得鳳尾○又云。門人英爽來促受辛)。
　　真鑒禪師　真鑒碑云。(碑。在智異山雙溪寺)師諱慧昭。俗姓崔氏。全州金馬人。父曰唱元。貞元二十年。舟入唐。行至滄州。謁禪鑒大師(馬祖之旁傳)削染。徒中目為黑頭陀。元和五年。與鄉僧道義邂逅。太和四年來歸。(文宗庚戌年)憩錫於尚州露岳長柏寺。又至康州知異山。因於花開谷三法和尚蘭若遺基。纂修堂宇。師乃曹溪之玄孫。是用建六祖影堂。(魚山梵唄。即師之遺音)文聖王時。示滅(慧昭。一作慧炤)。
　　近所刻佛祖源流所載。新羅名德[馬*春]駁。繆不可徵信。今姑附見。以備參考。
　　阿度和尚　寂照塔註云。阿度。作桃李寺于冷山中。
　　神行禪師　源流云。新羅兵部侍郎全献貞。撰神行碑。在晉州斷俗寺(寂照塔註云。憲德王十三年。北宗神行先導。南宗道義繼主)。
　　穀成禪師　源流云。茲莊律師弟子三人。即僧實。祖日。穀成。
　　無上禪師　源流云。普依大師。字智法。(已見上)元曉義湘。嘗在塔下。親稟涅槃經。有弟子十一人。曰無上。寂滅。義融。智藪。一乘。水澤。四大。開元。明德。開心。普明。
　　真表律師　源流云。剏邊山文殊寺。有弟子九人。曰永心。融宗。信芳。體真。珍海。真善。釋忠。佛陀耶。
　　觀機禪師　道成禪師○源流云。江包山二聖也。又有弟子七人。曰白牛。師檄。師楪。師道。義子。陽成。梵令勿女。
　　圓安禪師　源流云。圓光法師弟子。
　　順應大德　源流云。與決言。剏海印寺。
　　其聲跡可尋者。亦不詳著其源委。
　　勝佺禪師(華嚴宗主。以石髑髏十餘板。為其徒講論)。
　　和淨國師(高麗平章事幹文俊。撰碑銘)。
　　廉居禪師(長興寶林寺先德)。
　　迦智山普照禪師(廉居法嗣。名體真。姓金氏。熊津人)。
　　玄光法師(熊川人。行真大師法嗣)。
　　緣光法師(智音大師法嗣)。
　　永才法師(甞遇賊六十餘人。作歌化之。賊皆落髮為徒。同入智異山。不復跡世)。
　　智宗國師(名勝妙。碑在原州玄溪山居須寺。高麗崔冲撰)。
　　朗空禪師(碑。在昌原鳳林寺。新羅兵部侍郎崔仁衷撰)。
　　道詵國師(碑在光陽玉龍寺。高麗崔惟清撰)。
　　洞真大師(名度甫。姓金氏。靈岩人。碑。在光陽玉龍寺)。
　　表訓禪師(剏建表訓寺)。
　　惠丘法師(剏建邊山來蘇寺)。
　　安信法師(剏建寶光寺)。
　　耽密禪師(剏建寶賢寺)。
　　義照和尚(剏建美黃寺)。
　　惠清禪師(甞居芭蕉寺)。
　　南雲禪師(甞居雙峯寺)。
　　順支禪師(甞居五臺山)。
　　寂禪師(甞居金山寺)。
　　僧統龍正禪師(疑亦金山寺)。
　　通靈和尚(甞居天冠山)。
　　覺真國師(甞居佛岬寺)。
　　杜雲禪師(甞居喬僧寺)。
　　能如禪師(甞居喬僧寺)。
　　義信禪師(甞居法住寺)。
　　其絕無聲跡者。開列名字。以偹後考。
　　寶讓和尚　去會長老　備虗法師　玄泰法師　良志法師　惠業大彌　阿離拔麼　惠輪法師　求等法師　玄恪法師　圓勝律師　大安法師　玄游法師　惠宿法師　霛熈禪師　能仁禪師　零照禪師　蛇福聖者　崇濟法師　浮雪居士　神休禪師　惠空禪師　梵修法師　心地大師　大賢瑜珈　法海華日　理貞大師　惠通和尚　希浪祖師　繹結大師　密本法師　緣會大師　明朗大師　朗智法師　安惠大師　朗融大師　惠現法師　秀台大師　義安大德　廣學大德　國教大德　波君大德　孔宏長者　迎如大師　大緣大德　念佛大師　廣德法師　嚴莊法師　景興國師　彥冲禪師　法州禪師　宏廓禪師　瑞岩和尚　遵梵禪師　哲鑒國師　賢俊禪師　烟起祖師　佛頂和尚　定賢禪師　大無為禪師
　　補遺　無為寺迴微國師(唐懿宗咸通五年生。照宗大順二年入中國。天祐二年。重修基北。石晉開運三年立碑○無為寺。在康津)。
　　至若高麗禪教。本出杭州慧日之宗。年代未遠。今姑略之。
　　佛祖通載云。宋太祖末年。杭州慧日永明智覺禪師示寂。(諱延壽)師。著宗鏡錄一百卷。高麗國王。覽師言教。遣使賷書。敘弟子禮。奉金縷袈裟。紫晶數珠。金澡灌等。彼國僧三十六人。親承印記歸國。各化一方○慈弘案。宋太祖末年。即高麗光宗末年也。(即開寶八年乙亥)光宗戊辰。以僧惠居為國師。坦文為王師。(史云。王。崇奉緇流。以為師傅。自是以後。子孫相承。世為家法。多創寺剎)此二人。亦必在三十六人中。然則高麗禪宗。皆出於杭州慧禪師矣。