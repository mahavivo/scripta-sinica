續藏經   華嚴經綸貫
　宋 復菴述
　　 

　　復菴和尚華嚴綸貫

　　佛滅度後六百年有龍樹菩薩世間文字一時讀盡發心入龍宮看藏見華嚴有三本上本中本下本上本有十三千大千世界微塵數偈一四天下微塵數品中本有四十九萬八千八百偈一千二百品下本有十萬偈四十八品遂記得下本回歸西土自西土傳到此方者乃八十卷經三十九品品分為七處九會七處九會者初菩提場說經六品十一卷二普光明殿說經六品四卷三忉利天說經六品三卷四夜摩天說經四品三卷五兜率天說經三品十二卷六他化天說經一品六卷七重會普光明殿說經十一品十三卷八三會普光明殿說經一品七卷七逝多林說經一品二十一卷此乃下本前分三萬六千偈尚有六萬四千偈九品在西土經雖未足而序正流通意已備何以知之清涼國師判五卷經為序分五十五半卷經為正宗分十九卷半經為流通分行願品為別行大方廣佛華嚴經者大以當體得名常徧為義常則竪窮三際徧則橫徧十方方以就法得名軌持為義軌則軌生物解持則任持自性廣以從用得名包博為義包則廣容博則普徧佛以就人得名覺照為義覺則悟大夜之重昏照則朗萬法之幽邃華以從喻得名感果嚴身為義感果則萬行圓成如桃李華先華後果嚴身則眾德備體如金玉華但有嚴身義而無結果義嚴以功用得名資莊為義資則資廣大之體用莊則莊真應之佛身經以能詮得名攝持為義攝則攝眾生之無邊持則持性相之無盡故名大方廣佛華嚴經又復大是遮那之體方是遮那之相廣是遮那之用佛是毗盧遮那佛華是普賢屬大行嚴是文殊屬大智大意明欲得成佛先以文殊之大智運普賢之大行莊嚴毗盧遮那佛果上體大相大用大故名大方廣佛華嚴經又復大字配法身方字配智身廣字配化身及意生身佛字配菩提身及威勢身華字配福德身及願身嚴字配相好莊嚴身經字配力持身故名大方廣佛華嚴經世主妙嚴品者世即三世間有情世間器世間正覺世間如經中說無量阿脩羅王無量諸大龍王日天子等此即有情世間主也如說山神林神樹神風神河神等此即器世間主也如說普賢菩薩寶燄妙光菩薩大福光智生菩薩大明德美音菩薩等此即正覺世間主也有情世間莊嚴器世間正覺世間器世間莊嚴有情世間正覺世間正覺世間莊嚴器世間有情世間三世間互相莊嚴謂之妙故曰世主妙嚴品又第一會說如來依正法門(正報即自身依報即所住屋宅)第二會說十信第三會說十住第四會說十行第五會說十回向第六會說十地第七會說等覺妙覺前七會普是次第說謂之行布法門第八及第九兩會普慧雲興二百問普賢瓶瀉二千酬凡說一法一切法皆在裏許謂之圓融法門行布如桃華李華先華後果圓融如蓮華華果同時就圓融又有二義一因該果海二果徹因源因該果海者舉十信前十住十行十回向十地等覺妙覺都在裏許果徹因源者舉等覺妙覺後十地十回向十行十住十信亦都在裏許所以道行布則教相差別圓融則性相無礙相是即性之相故行布不礙圓融性是即相之性故圓融不礙行布圓融不礙行布故則一為無量行布不礙圓融故則無量為一無量為一則融通隱隱一為無量則涉入重重又此經行動格式先大後小經首便云爾時世尊在摩竭提國阿蘭若法菩提場中於一切法成最正覺智入三世悉皆平等其身充滿一切世間其音普順十方國土譬如虗空具含眾像於諸境界無所分別此是大開一口吞盡十方世界了也若於此承當未得遂漸漸放小接人以十一卷經為眾生開發信門四十一卷經為眾生開發解門七卷經為眾生開發行門二十一卷經為眾生開發證門一部經不出信解行證四門此乃能詮之教其次所詮之義者不出四分五周六相十玄四種法界二十重華藏及無量香水海四分者一舉果勸樂生信分二脩因契果生解分三託法進脩成行分四依人證入成德分五周者十一卷經屬所信因果周四十一卷經前屬差別因果周後屬平等因果周七卷經屬成行因果周二十一卷經屬證入因果周六相者總相別相同相異相成相壞相若喻說者總是一個人謂之總相手脚頭目各別謂之別相眼耳鼻舌手脚同共一身謂之同相眼要見耳要門舌要味鼻要香手要捉足要奔功用各異謂之異相八萬四千毛孔一時成了謂之成相頭要向上脚要向下眉在眼上耳在兩邊不得紊亂各住本位謂之壞相其次法說者八十卷經屬總相卷卷經文各別謂之別相同是一部經謂之同相十一卷經要開信四十一卷經要開解七卷經要開行二十一卷經要開證功用各異謂之異相八十卷經卷卷皆成就謂之成相第一卷經不得在第二卷經後第二卷經不得在第三卷經後前不得在後後不得在前各各壞歸本位所謂是法住法位世間相常住謂之壞相其次十玄者一同時具足相應門(如海一滴味具百川)二廣狹自在無礙門(一尺之鏡現千重影)三一多相容不同門(一室之燈光光涉入)四諸法相即自在門(如金與色二不相離)五祕密隱顯俱成門(片月澄空晦明相並)六微細相容安立門(如琉璃瓶盛多芥子)七因陀羅網境界門(兩鏡互照傳輝相瀉)八託事顯法生解門(立像竪臂觸目皆道)九十世膈法異成門(一夕之夢翱翔百年)十主伴圓明具德門(北辰所居眾星皆拱)華嚴經大意要於一塵上明六相十玄其次四種法界者圭峯禪師云未明理事不說有空直指本覺靈源故曰一真法界從一真法界分出理法界事法界理事無礙法界事事無礙法界法以軌則為義界以性分為義此真空軌則之法在理為理法界在事為事法界在理事為理事無礙法界在事事為事事無礙法界蓋理無分限事有千差古詩云春色無高下華枝有短長只如經中說有一智人(諸佛菩薩)破一微塵(凡夫一身之上有我法二執)出大經卷(理法界)書寫三千大千世界事(事法界理事無礙法界事事無礙法界)其次二十重華藏世界者十重表自利十重表利他毗盧遮那佛居第十三重者表利他心切又復須知有十處放光初菩提場有二初面門放光表教道遐舒故次眉間放光通表一乘中道故二普光明殿足輪放光表信初行本故三忉利天足指放光表安住故四夜摩天足上放光表依行故五兜率天膝輪放光表屈伸回向故六他化天眉間放光表證十如中道故七重會普光明殿又有二初眉間放光表不住生死涅槃二邊故次口門放光表佛口生普賢長子故九逝多林眉間放光表證窮法界中道故所有第三會普光明殿不放光者表行依解發只發解光故又九會各有主第一會普賢第二會文殊(此經普賢為長子文殊為幼男)第三會法慧第四會功德林第五會金剛幢第六會金剛藏第七會普賢與如來普賢品談平等因如來出現品談平等果第八會又普賢第九會如來與善友也又三十九品只有阿僧祇品與如來隨好光明品是佛說(此二品乃佛親證法門)其餘品皆諸菩薩與雲臺寶網演說佛但放光而已許多所詮之義盡從無邊香水海中流出無邊香水海又從一心上流出其次善財童子於福城東際大塔廟前參見文殊文殊作象王回顧師子嚬呻是時六千比丘言下成道五眾益友頓啟初心善財悟了文殊告云汝今見我得根本智未得差別智可以南遊(南即虛明之地乃自己也)經歷一百一十城參見五十三善智識差別門庭一一透過成等正覺佛國禪師頌云出林還又入林中便是娑羅佛廟東師子吼時芳草綠象王回顧落華紅六千乞士十心滿五眾高人一信通珍重吾師向南去百城烟水渺無窮於是善財禮辭文殊登妙高峯求見德雲比丘繞峯七日不見後於別峯相見妙峯即向上一著盡十方世界只是一箇妙峯善財所以不見若要有見有聞有說有聽除是別峯別峯即第二位頭也又頌曰德雲常在妙高峯行繞峯頭不定蹤七日既云尋不見一朝何故却相逢發心住處師緣合(當發心住)普見門中佛境容(善財得普見法門)回首夕陽坡下望白雲青嶂萬千重善財禮辭南遊凡見一善知識皆云我已先發阿耨多羅三藐三菩提心未知菩薩脩何等行云何發心先呈已發後問行門乃是先悟後脩也其間如見勝熱婆羅門四面火聚中有刀山高峻無極善財登山投火得無盡輪法門證王子位此乃逆境也忠禪師頌曰童子尋求勝熱公門庭別露一家風刀山火聚方登跳頓悟圓明色是空又如見無厭足王坐金剛座十千大臣前後圍繞十萬猛卒其形醜惡皆攘臂瞋目其所犯者或斷手足或截耳鼻王治事已執善財手入宮命之同坐見其宮殿廣博皆以妙寶之所合成告善財言我得如幻法門身語意業未曾煩一眾生此亦逆境也忠禪師頌曰王者威嚴獄吏嗔剜心臂腹太愁人逡巡引入無生殿一曲後園桃李春又如見婆須密女所住之宅廣博嚴麗寶樹寶墻及以寶壍一一皆有十大園林以為莊嚴其身出大光明普照一切宮殿或執或抱或吻或唼皆獲清涼告善財言我得離貪慾際法門佛國禪師頌曰相逢相問有何緣高行如來一寶錢執手抱身心月靜吻唇唼舌戒珠圓人非人女皆隨現天與天形應不偏三德已明貪慾際酒樓華洞醉神仙其次併見德生童子有德童女兩人男表智女表悲童者無染習忠禪師頌曰童女童男骨月新手中牽個玉麒麟慇懃來報善財道彌勒樓前路最親又佛國頌云德生有德兩和融同幻同生意莫窮同住同脩成解脫同悲同智顯靈功同綠同想心冥契同見同知道轉通若要一生成佛果毗盧樓閣在南中善財於是禮辭詣彌勒閣前禮拜云惟願尊者開樓閣門令我得入彌勒領無量諸大菩薩從他方來(表法無所住)彈指一聲(表不離當處)閣門遂開善財即入入已復閉(表攝用歸體又表理絕門戶)善財見一樓閣廣博無盡猶如虗空又見一樓閣中有無量諸妙樓閣一一樓閣中皆有彌勒一一彌勒前皆有善財一一善財皆悉合掌回顧一善財之身徧入一切善財身內一切善財身皆攝歸一善財身內一樓閣為主一切樓閣為伴互徧互容互攝互入重重重重無盡此乃證入法界也佛國頌云樓閣門前立片時龍華師至遠方歸不唯彈指觀深妙又聽慈音語細微理智行為身日月菩提心是道樞機許多境界何來去萬里天邊一雁飛善財證得一切境界莊嚴藏解脫門自念我今所證不因福城東際大塔廟前見文殊指教爭得到此境界作是念時文殊遂舒金臂過一百一十城不見文殊身只見文殊手(初悟似有能所證悟了能所俱亡)摩善財頂云善哉善哉汝所證法解雖已圓而行未圓可更去見普賢彼當令汝得深妙行於是善財辭退諸佛會中於紅蓮座上參見普賢智悲圓滿行願功成得一切佛剎微塵數三昧法門佛國頌云一百由旬摩頂歸片心思見普賢師堂堂現在紅蓮座落落分明白象兒沙劫智悲方滿日微塵行願正圓時佛功德海重宣說愁見波濤轉渺瀰善財見文殊乃是解圓又見普賢乃是行圓行解既圓末後一偈只云剎塵心念可數知大海中水可飲盡虗空可量風可繫無能盡說佛功德便休更不曾說善財甚處成佛具三十二相八十種好到此方知上無佛道可成下無眾生可度一切眾生本來成佛生死涅槃猶如昨夢圓覺經云成道亦無得本性圓滿故古德云學道先須細識心細中之細最難明箇中尋到無尋處始信凡心是佛心忠禪師頌曰打鼓弄琵琶還他一會家木童能撫掌石女解烹茶雲散天邊月春來樹上華善財參徧處黑豆未生芽所以趙州行脚徧參了却云佛之一字吾不喜聞張無盡居士頌曰趙州八十猶行脚只為心頭未悄然及至徧參無一事始知虗費草鞋錢皆與此經同意余嘗隨侍真歇禪師於雜華大意耳剽目竊得其一二不敢自祕輙此錄出以廣流通矣。

　　復菴和尚華嚴綸貫

　　雲棲比丘智定捐貲刻此大方廣佛華嚴經綸貫　伏願智定及　法界眾生同登華藏玄門八難三塗共入毗盧性海
　　天啟歲次壬戌中秋佛誕日識