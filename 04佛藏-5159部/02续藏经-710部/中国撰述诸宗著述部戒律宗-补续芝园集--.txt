續藏經   補續芝園集
　宋 元照撰
　　 

　　補續芝園集

　　台州順感院轉輪藏記　　秀州普照院多寶塔記　　臨安無量院彌陀像記　　台州慈德院修大殿記　　越州龍泉彌陀寶閣記　　明州經院三聖立像記

　　台州順感院輪藏記

　　擣楮以為紙殺煙以為墨採毫剪筠以為筆點畫蹙捺以為字字有呼召以為名累名以為句累句以為偈累偈以為卷累卷以為帙用是以紀聖人之言埀干後世可法而不可易故命之曰經甞考其所以為經者皆天地間有為之物抑人力之所為耳紙素筆墨土木水火之所成者也名字句偈世俗之字語言虗響之所為者也造作工匠精識血氣之所聚者也此等皆由眾緣而生然且各不自名而人強名之以強名之人會強名之物以成乎經則經亦強名也夫如是則佛之經果安在哉雖然至有信受誦持一念隨喜固有滅罪者焉脫苦者焉生福者焉開悟者焉證人者焉以至萬行莊嚴正徧知海莫不由是而生如是則佛之經豈在他哉紙素筆墨文字句偈造作工巧無非經者如向所求了無一切當其名者況有實乎以今觀之未有一物而非實者況其名乎是則吾佛之經不可謂有不可謂無不可以內外中間求不可以語言情慮測苟能達此不見達者則物我齊泯取舍兩忘當處湛然一切清淨雖手不執卷常讀是經口不輟誦未霑一字是以一句一偈經耳過眼雖河沙身命布施之福未足為多而況深造者乎故如來於百千萬劫捐頭目棄國城屈身為牀座布髮為裀褥從眾聖以求之微塵剎土示生唱滅因緣譬喻隨宜以說之逮于滅後飲光慶喜集結之二十四師傳持之安清童壽翻譯之法顯玄獎搜索之經雖無量且據東華見翻五千餘軸流衍布濩啟寤迷塞其間迴邪復正識心達本者不可悉數東陽大士補處聖人將欲普植龍華得度之緣乃會集大小部帙盛以琅凾架以層樓括以機關飾以金彩號為轉輪經藏焉於是毗盧海藏大千經卷寂然不動運轉無窮或徒見其轉而生信者或因其所轉而知其未嘗轉者或安住無轉而從其終日轉者上智下愚隨分得益故輪藏自雙林為始厥後他寺皆倣之而浙東尤盛雖無所考斯亦善巧汲引之一端乎台城順感院石晉天福中郡人胡都使捨宅為之始名報國今朝祥符初改賜今額師徒繼世甲乙住持久不得人寥落滋甚熈寧十年郡吏臨華弟僧希湛相與募緣建轉輪經藏洎法堂僧堂三門鐘皷臺房廊厨庫等于茲僅二十年然猶興葺未已所費無慮一千萬錢其輪藏所出用建長堂接待海眾遂有士女競施田畝以給二時每夏請法師講唱化導香燈鏡梵晨夕不輟予以景德建壇之命寓于楞嚴上方而臨華希湛累以記文見託竊惟命之為佛者謂道不在語言文字而忽於經教者有矣或籍此講誦專求聲利飾於一身者有矣或因之得利不懼罪福用與不公者有矣豈意俗士身為公吏而能崇奉興建竭力外護若此則吾曹得無媿乎故為書其始末以告同道云。

　　秀州普照院多寶塔記

　　靈鷲山中無上法王會百千萬眾說法華經俄有寶塔從地而涌卓然聳于四天王宮華瓔飛灑龍鬼翼從塔中發聲稱歎釋迦世尊所說如實大眾驚疑莫知所自世尊告曰此遠古多寶如來全身之塔彼有大誓滅度之後十方國土有說是經我塔涌現證明讚嘆眾聞欣踊咸欲瞻禮于時世尊大軫神用三變其國土徧集其分身即舉右指指開塔戶眾覩彼佛儼然如生仍分半座與釋迦並坐世尊乘是顧命大眾懇囑流通終于散席塔亦隨隱竊惟如來為一大事因緣出興于世群生著欲力所未堪四十餘年祕而不授洎于大根將啟圓音方震指萬化歸乎一理會三乘同乎一轍髻珠既解寶輅等賜宣降靈之致暢久默之懷將事歸真猶悲末度庶幾妙道埀諸無窮夫以道在人持種由緣起是故古佛現殊特之瑞本師亦殷勤之囑且使無邊大士奮志維持後世獲聞莫不由此秀州海鹽縣廣陳鎮普照院有僧處詮甞覽斯經仰追化跡乃率眾信依經建塔自嘉祐癸卯發首興搆至治平間不幸物故弟子智圓克荷師道接武遺業力勤營幹歲無暇日逮于元豐改元戊午仲秋跨一十六載役工方畢所費無慮萬緡皆出於四眾塔有七級每級藏法華寶篋各一帙下級加以金銀為文字頂層安相輪經九十九本基下[療-(日/小)+土]以臥佛舍利自餘經卷塔像不復具數中間塑多寶釋迦列坐之像眾寶莊校極為嚴飾遐邇具瞻歎未曾有由是聞見者迴邪而復正禮敬者殄罪以蒙福至於遇物感心即事通道植一乘緣種造諸佛境界者往往有之矣旨哉處詮草創之智圓力成之以有為材建大佛事發千古之遺美為萬劫之良導其濟世益物可勝言哉余以經從獲究始末輒復命筆為之記云。

　　無量院彌陀像記

　　彌陀教觀載于大藏不為不多然佛化東流數百年間世人殆無知者晉慧遠法師居廬山之東林神機獨拔為天下倡鑾池栽蓮構堂立誓專崇淨業號為白蓮社當時名僧巨儒不期而自至慧持道生釋門之俊彥劉遺民雷次宗文士之豪傑皆伏膺請教而預其社焉是故後世言淨社者必以東林始厥後善導懷感大闡於長安智覺慈雲盛振于浙右末流狂妄正道梗塞或束縛於名相或沉冥於豁達故有貶念佛為麤行忽淨業為小道執隅自蔽瞢無所聞雖聞而不信雖信而不修雖修而不勤於是淨土教門或幾乎熄矣嗚呼明教觀孰如智者乎臨終舉觀經贊淨土而長逝矣達法界孰如杜順乎勸四眾念彌陀感勝相而西邁矣參禪見性孰如高玉智覺乎皆結社念佛而俱登上品矣業儒有才孰如劉雷柳子厚白樂天乎然皆秉筆書誠而願生彼土矣以是觀之自非負剛明卓拔之識達死生變化之數者其孰能信於此哉近世宗師公心無黨者率用此法誨誘其徒由是在處立殿造像結社建會無豪賤無少長莫不歸誠淨土若觀想若持名若禮誦若齊戒至有見光花觀相好生身流於舍利埀終感於善相者不可勝數淨業之盛往古無以加焉生當此時得不知幸乎臨安縣實杭之巨邑九仙山乃邑之佳境無量院又境之精舍先是道者於院之東南隅建觀音堂復於堂後建彌陀殿其徒用淵乃募士女一千人率財計三百緡雕造八尺彌陀像元祐八年上元日集眾瞻禮淵乃述識說偈發大弘誓寘像腹中是日供五百羅漢設會飯僧以落之越明年四月八日莊嚴圓備儀相妙好輝彩煥發由是一方之人得以歸向百世之下得以流通其有禮足瞻顏稱名送想莫不拔業根於苦海投蓮種於寶池若夫畫地聚沙皆成佛道低頭舉手同歸一乘而況竭力經營存誠繫念克論其利尚可量耶淵聞予屬意此道累以記文為請遂援毫直書以塞其命。

　　台州慈德院重修大殿記

　　西天竺國藏佛舍利者則曰塔婆此謂之方墳也安佛形像者則曰支提此謂之廟也然今所謂殿者本宮至之異名秦漢已來唯王者稱之蓋至尊之所居也佛為法王首出庶物大千化主群生導師其尊可謂至矣自佛化東漸王公大臣尊其道重其教凡聖像所在必構以大廈揭以勝名而謂之殿焉故歷代相承其風不墜此院舊有佛殿而草剏低窄歲月浸久加復朽故往來瞻禮不能發越極敬之意宿德子瑊主首子斌斌之弟子仲元乃同謀併力導募眾緣鼎新大廈重塑尊像克誠所感眾信響合故不簡豪賤傾施金帛所費無慮二百萬錢發首於嘉祐戊戌落成於治平丁未由是材植宏壯詹棟高敞金彩輝映儀相殊絕豈止一方之榮觀仰為萬世之歸向也竊惟如來以法界身住寂光土清淨湛然廣大虗寂言詮不可示情慮無以測經曰性空即是佛不可得思量又曰離一切相即名諸佛即知佛身非相佛土無方然而啟迪來蒙提携弱喪非事無以表其理非相無以動其心故出世也現奇妙之容顏洎滅度也示莊嚴之形像是以優填剏啟於西竺摩騰賷至於東華為生福之勝緣作出世之夷徑故使散心稱號咸悟佛乘舉手低頭盡歸實道其功叵究其利莫窮實設化之要門住持之大本也元祐二年仲冬月予以結界之命因過是院而仲元者具狀本末丐文為記辭不得已試復敘云。

　　越州龍泉彌陀閣記

　　金璧珠具世間貴重道德事業出世尊仰難得希有皆名寶焉然出世間寶大略有四眾生妄念天真本具一體三寶也諸佛果德清淨無染理體三寶也乘時利見啟迪群庶化相三寶也埀裕後世流及無窮住持三寶也範金合土彫刻丹青住持佛也琅函鈿軸紙素竹帛住持法也壞服毀容陞壇稟戒住持僧也餘之三寶以佛為尊住持三寶推僧為上豈不以無興替維持在於人乎越州餘姚龍泉寺經始于東晉咸康中逮今大觀丁亥凡八百五十載唐末會昌天下寺宇例遭毀廢唯茲塔廟儼然獨存咸通啟運吾道復興寺主法光大師勸募邑人詹文舉等寫造大藏皇朝開寶二年慧文大德始建藏閣安著經卷待遇四方皇祐二年智端蘊栖并力化緣別立殿宇更為輪藏於是藏閣癈而不用歷年滋久舍宇隳弊其徒不能葺治主首僧眾具狀申舉邑宰曾公給牒命智榮者繼嗣住持榮乃竭力募眾鼎新構立其閣左右前後共五間寺首覃悅以謂淨土教觀方今盛行仍出長財彫造丈六彌陀妙相立于當中舊有千佛畫[巾*(穴/登)]大悲刻像布列左右重修雙塔增廣堂舍利成一院揭號彌陀寶閣焉自是可以延集僧徒焚脩報德遵承律範演唱利人三寶得以隆安四生得以依仰嚮所謂道無興替維持在於人者為不誣矣大觀改仲秋晦記。

　　明州經院三聖立像記

　　三聖立像見于觀無量壽佛經釋迦世尊無緣大悲深悲堪忍未得度者大啟淨土法門曲示念佛三昧將使神棲淨域故合繫想聖緣十六妙觀於是乎設也是以落日懸皷指其向方大水凝冰狀其寶地林泉樓觀第而觀焉莫不皆以百寶莊嚴世無與比光色炳煥不可具名已而方欲廣宣觀彼佛身光明相好眾會階善俄於太虗空中現出三聖令韋提希見以為發請之端經曰佛告韋提希吾當為汝分別解說除苦惱法說是語時無量壽佛住立空中觀世音大勢至侍立左右韋提白佛我今因佛力故得見彼佛及二菩薩未來眾生當云何觀而得見耶佛令先觀華座次觀形像後觀佛身左右侍者九品徒眾念佛三昧於茲備矣自廬山遠師已來天下僧坊結繫念淨社立彌陀三聖蓋出於此經的見於斯文耳四明慈溪靈龜山福源蘭若釋子戒深自入道稟具常持是經而篤志淨業有年數矣以謂脩一己不若誘諸人振一時不若存諸久於是糺募眾信躬往錢唐命工彫造三聖立像江山千里往返經營歷涉數載始獲完就所費幾一千緡立干城南開元寺經藏院之懺室四眾具瞻歎未曾有一日拏舟度江抵于芝園蘭若解囊結夏捻香稽首請文為記予忝屬意此道故樂為書之或曰經云諸佛如來是法界身入一切眾生心想中今刻木為像世物所成用比為佛不知其可乎對曰佛身無想亦不離相以其無相故世出世間無有一法而是佛者雖八萬四千三十二相亦即非相況他物乎故曰離一切相即名諸佛以其不離相故世出世間無有一法而非佛者況相好乎故曰當知一切諸法即是佛法如能達此相即非相非相即相則山河國土草木微塵四生六道翾飛蠕動莫非諸佛法身之體而況範金合土刻木繪素莊嚴相好而獨非佛乎諸有智者當觀此像材木灰布膠漆金彩假被眾緣和合而成求於眾緣皆世間之物各有名體孰為佛乎然緣無定相物無定名既號為佛一切眾緣莫非佛體豈可捨此別求佛乎故華嚴云色相不是佛音聲亦復然亦不離色聲見佛神通力若此觀像不住於相亦不離相理事一如真俗不二雖復對像是真見佛經云若佛滅後造立形像持用供養是人來世必得念佛清淨三昧是知末法住持像設為勝上中下根莫不霑益是以紫檀琢削優填剏啟於西乾白氎丹青迦竺始流於東夏傅模既廣瑞應尤多生靈覩相以知歸佛化承風而久住其有識心達本直造上乘至於舉手低頭終成緣種克論弘濟詎可勝言凡到道場宜加兢慎。

　　補續芝園集