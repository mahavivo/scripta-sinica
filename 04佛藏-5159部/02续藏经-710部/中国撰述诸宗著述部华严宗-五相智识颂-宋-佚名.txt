續藏經   五相智識頌
　宋 佚名撰



　　大華嚴藏。流出無邊萬行。種種差別。開方便門。以幻修幻。靈光徹耀。六相俱空。此善財南遊。不思議境界也。有忠上人者。摭是標洎。以筆三昧。遊戲神通。幻出諸相。如鏡涵像。對現色身。若人如是觀。如是信解。不起于坐。親見德雲比丘。初未發心。已契文殊室利。屬予為序。予欲無言得乎哉。
　　滎陽潘興嗣述

　　 
　　繪像(守護天等)
　　華嚴入法界品善財參問變相經
　　爾時文殊師利菩薩　頌曰。
　　覺花初綻覺城東　　稽首文殊盡指蒙　　底事百城參遍後　　石人撫掌笑春風
　　繪像(文殊)
　　於是善財　頌曰。
　　妙高峯頂尋知識　　南北東西望何極　　德雲遙自別山來　　珍重分身千百億
　　繪像(德雲)
　　爾時善財　頌曰。
　　波間化佛坐蓮花　　早是重重為撒沙　　不用進前求妙悟　　只堪此處便歸家
　　繪像(海雲)
　　善財漸次　頌曰。
　　往來空際示全身　　出沒縱橫日見真　　法法盡歸無住本　　了知無佛亦無人
　　繪像(善住)
　　善財童子漸次南行　頌曰。
　　高踞狻猊閙市間　　十千天眾奉慈顏　　彌伽頓入圓通理　　坐聽流鸎啼亂山
　　繪像(彌伽)
　　善財童子漸次南行　頌曰。
　　解脫門開處處通　　謝家舡上釣魚翁　　區區十二年方到　　千聖從教立下風
　　繪像(解脫)
　　善財童子漸次遊行　頌曰。
　　海幢入定經多日　　足下舒光咸迅疾　　童子殷勤扣兩端　　摩訶般若波羅蜜
　　繪像(海幢)
　　善財童子漸次南行　頌曰。
　　休捨優婆上海隅　　園林高踞白芙蕖　　分明示我真如性　　福不唐捐果不虗
　　繪像(休捨)
　　頌曰。
　　鹿皮為服草為喪　　仙子壺中別有秋　　執手共君遊賞處　　河沙佛剎一時周
　　繪像(毗目瞿沙)
　　頌曰。
　　童子尋求勝熱公　　門庭別露一家風　　刀山火聚方登眺　　頓悟圓明色是空
　　繪像(勝熱)
　　頌曰。
　　奮迅城中慈行女　　皮膚紺紫金光聚　　毗盧藏殿路分明　　童子行行驀直去
　　繪像(慈行)
　　頌曰。
　　善見曾云我後生　　恒沙諸佛次修行　　但知隨順燈光智　　不管傍人論甲庚
　　繪像(善見)
　　頌曰。
　　童子聚沙河渚畔　　十千流類相遊翫　　文殊受我筭兼書　　兩箇五百是一貫
　　繪像(自在主)
　　頌曰。
　　我此宅中唯一器　　隨器所欲皆如意　　名無盡藏解脫門　　休更紛紜求受記
　　繪像(具足)
　　頌曰。
　　五百諸天奏眾音　　爭如居士沒絃琴　　輕彈一曲無生忍　　八面清風爽客襟
　　繪像(明智)
　　頌曰。
　　寶髻慇懃接善財　　歸家携手看樓臺　　一九香信傳來久　　不是音知不肯開
　　繪像(寶髻)
　　頌曰。
　　普眼城中合眾香　　纔沾馥郁頓清涼　　雖非沉水并龍麝　　引得諸天歎異常
　　繪像(普眼)
　　頌曰。
　　王者威嚴獄吏嗔　　刻心劈腹太愁人　　逡巡引入無生殿　　一曲後薗桃李春
　　繪像(無厭足王)
　　頌曰。
　　妙光城裏大光王　　寶座高登道路傍　　童子不須頻扣問　　釣魚船上謝三郎
　　繪像(大光王)
　　頌曰。
　　奇哉不動優婆夷　　神變多能出定時　　顧問善財還見否　　一輪明月印天池
　　繪像(不動)
　　頌曰。
　　日出東方夜落西　　城頭遙望月明時　　莫言外道無機巧　　峯頂遲遲獨杖梨
　　繪像(遍行)
　　頌曰。
　　長者鬻香方術好　　一九能斷諸煩惱　　要傳消息也非[交*隹]　　文殊手內一枝草
　　繪像(優鉢羅花)
　　頌曰。
　　氣候煙雲觀聚散　　海門來往無虗憚　　一帆風舉上船來　　疾使行人登彼岸
　　繪像(婆施羅)
　　頌曰。
　　可樂城中無上勝　　善財見已生欣慶　　百千居士鎮相隨　　一粒靈丹能治病
　　繪像(無上勝)
　　頌曰。
　　師子嚬呻劉鐵磨　　今古英豪能幾箇　　饒君親見釋迦文　　一狀喚來同領過(咄)
　　繪像(師子嚬呻)
　　頌曰。
　　童子虗空尋鳥迹　　行行等見婆須蜜　　嬉遊同看後園春　　千眼頓開千界日
　　繪像(婆須蜜女)
　　頌曰。
　　涅槃般與不般　　時地枯蘇纏葛　　爭如頓悟圓通　　稽首觀音菩薩
　　繪像(鞞瑟胝羅)
　　頌曰。
　　泉溜泠泠鬱密間　　嵓花輕襯碧琅玕　　觀音大士居中也　　童子高高著眼看
　　繪像(觀自在)
　　頌曰。
　　得法初因普勝生　　普門疾速久修行　　所從來國如相問　　看我眉毛有幾莖
　　繪像(正趣)
　　頌曰。
　　大天獨器空王殿　　海水掬來因洗面　　身長丈六釋迦文　　折半破三猶未見
　　繪像(大天神)
　　頌曰。
　　此地君曾種善因　　君家寶藏鎮隨身　　明明今日重分付　　免作途中不了人
　　繪像(安住主)
　　頌曰。
　　身服朱衣戴梵冠　　燦然列宿一身攢　　風前月下如相見　　笑殺曹州謝長官
　　繪像(珊婆演底)
　　頌曰。
　　凉宵月色十分圓　　主夜神君說悟緣　　去去不須重話會　　金剛門外弩雙拳
　　繪像(普德淨光)
　　頌曰。
　　有一夜神名喜目　　身出慈雲無數億　　隨順根機利有情　　底事還他慈忍力
　　繪像(喜目觀察)
　　頌曰。
　　夜神常放白毫光　　舒展眉間照十方　　非為善財權示現　　而今遍界不曾藏
　　繪像(普救眾生妙德)
　　頌曰。
　　念念出生廣大智　　塵塵演說無邊義　　寂靜音海主夜神　　曾得矍曇親受記
　　繪像(寂靜音海)
　　頌曰。
　　語言音響是聲塵　　出得塵來聽即真　　有客登門如未曉　　黃鸎枝上一聲新
　　繪像(守護一切城)
　　頌曰。
　　金烏西墜月華傾　　大地茫茫夢未惺　　有一老翁來枕畔　　呵呵長笑兩三聲
　　繪像(開敷一切樹花)
　　頌曰。
　　救護眾生主夜神　　寶花座上散珠珍　　自携瓶去沽村酒　　却著衫來作主人
　　繪像(大願精進力)
　　頌曰。
　　如來家國遍娑婆　　南北東西見也麼　　童子欲知菩薩行　　更於前路問瞿波
　　繪像(妙德圓滿)
　　頌曰。
　　童子先登大講堂　　宮神百萬首迎將　　悠悠漸見瞿波女　　喝起泥牛笑一場
　　繪像(瞿波)
　　頌曰。
　　三世如來小廝兒　　從吾生育不思議　　凉宵對月輕彈指　　珍重摩耶大肚皮
　　繪像(摩耶夫人)
　　頌曰。
　　行到天宮三十二　　天女慇懃話幽致　　善財尋訪不辭勞　　大似脚跟不點地
　　繪像(天主光)
　　頌曰。
　　童子行行尋遍友　　善知眾藝嗣其後　　唱持字母入圓明　　別是一家風景秀
　　繪像(遍友眾藝)
　　頌曰。
　　次參賢勝諸三昧　　底事元來無向背　　多謝叮寧說悟由　　不免登途又辭退
　　繪像(善知眾藝賢勝)
　　頌曰。
　　知君解脫名無著　　翠竹黃花未消鑠　　參尋若不達其源　　也是區區枉行脚
　　繪像(竪固解脫)
　　頌曰。
　　只此城中參妙月　　善財見已生欣悅　　宅中光彩甚光明　　童子依前得一橛
　　繪像(妙月)
　　頌曰。
　　無量佛傳無盡藏　　無盡藏生無盡相　　無住本空無所依　　無所得故成無上
　　繪像(無勝軍)
　　頌曰。
　　婆羅門只在城南　　不憚區區獨往參　　三昧已聞誠願語　　信知諸佛沒虗談
　　繪像(寂靜)
　　頌曰。
　　童女童男骨目新　　手中牽固玉騏驎　　殷勤來報善財道　　彌勒樓前路最親
　　繪像(德生有德)
　　頌曰。
　　遊歷諸方已漸回　　忽逢一獲好樓臺　　舉頭彌勒輕彈指　　頓覺平生眼豁開
　　繪像(彌勒)
　　頌曰。
　　古佛廟前蒙付囑　　人間天上尋知識　　紫金光臂謝重申　　稽首文殊大智力
　　繪像(再見文殊)
　　頌曰。
　　行鼓弄琵琶　　還他一會家　　木童能無掌　　石女解煎茶　　雲散天邊月　　春來樹上花　　善財參遍處　　累豆未生芽
　　繪像(普賢)
　　余頃閱華嚴。至德生童子。有悳童女品。以清涼疏主李長者諭主義。詳之未諭。反復深思。忽自有省。作頌曰。
　　妙意童真末後収　　善財到此罷南遊　　豁然頓入毗盧藏　　悔向他山見比丘
　　今因延慶老携所畵華嚴變相。及五十二頌相示。因記前頌。筆于卷末。以足其意。



　　紹聖四年閏二月十一日　知洪州張商英筆
　　集賢校理黃　庭堅一稽首
　　[立*勾]工能畵諸世間　　十方三世唯心造　　五十三門一關鈕　　我與善財同徧參　　幻人夢入諸境界　　一切學道真規矩　　菩提妙德生死心　　重重影現大圓鏡
　　予聞李伯時。畵此變相。而未見也。伯時好學。善楷書小篆。畵為今世道子忠師。未識伯時而此畫已自得其彷彿。當往從之游。以成此絕技耳。
　　眉山蘇子由題
　　紹聖三年九月佛印元老自雲居訪予高安携以相示。
　　蘇公謂。忠師之筆。彷彿李伯時。此特見其畵耳。予謂忠師非畵也。直欲追善才影迹。逍遙法界之間耳。後之覽者。不起于座。自於覺城東際。逆覩文殊象王迴旋。平生際會南求善友。遍歷百城。曠劫之功。一時參畢。所謂開大施門。於末法之時。畵焉能盡之。
　　紹聖丙子十月二十日臥龍庵佛印大師(了元)跋
　　建長三年四月九日。於知足院草菴。以聖願房之所渡觀良房之唐本。書寫之了。彼本雖有畵像并經文。依卒爾省略之了。
　　願以此見聞隨喜之善根。必成彼解行證如如大用矣。四恩為始。遍法界群類。今生為本。至盡未來際。普蒙知識加護。共入毗盧果海了。
　　華嚴末葉沙門釋　心海