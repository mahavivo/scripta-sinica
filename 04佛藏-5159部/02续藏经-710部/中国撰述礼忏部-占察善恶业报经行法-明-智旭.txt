續藏經   占察善惡業報經行法
　明 智旭集


　　占察經行法目次

　　緣起第一　　勸修第二　　簡擇同行第三　　占察輪相第四　　正修懺法第五　　別明二種觀道第六　　附占輪相法　　附懺壇中齋佛儀
　　占察經行法目次(終)

　　 

　　占察善惡業報經行法

　　　　明　古吳比丘　智旭　集

　　緣起第一

　　夫諸佛菩薩愍念羣迷。不啻如母憶子。故種種方便。教出苦輪。而眾生不了業報因緣。罔知斷惡修善。淨信日微。五濁增盛。由此劇苦機感。倍關無緣慈應。爰有當機。名堅淨信。諮請世尊。曲垂悲救。佛乃廣歎地藏功德。令其建立方便。於是以三種輪相。示善惡差別。以二種觀道。歸一實境界。仍誡業重之人。不得先修定慧。應依懺法。得清淨已。然後修習二觀。尅獲無難。此誠末世對症之神劑。而方便中之殊勝方便也。予悲障深。丁茲法亂。律教禪宗。淆訛匪一。幸逢斯典。開我迷雲。理觀事儀。昭然可踐。竊以諸懺十科行法。詳略稍殊。一一鬮陳。纖疑始決。罔敢師心。廼述緣起。

　　勸修第二

　　若佛弟子欲修出世正法者。欲現在無諸障緣者。欲除滅五逆十惡無間重業者。欲求資生眾具皆得充饒者。欲令重難輕遮皆得消滅者。欲得優婆塞．沙彌．比丘清淨律儀者。欲得菩薩三聚淨戒者。欲獲諸禪三昧者。欲獲無相智慧者。欲求現證三乘果位者。欲隨意往生淨佛國土者。欲悟無生法忍圓滿證入一實境界者。皆應受持修行此懺悔法。何以故。此是釋迦如來格外弘慈。地藏菩薩稱機悲願。無苦不拔。無樂不與。依此修行。淨信堅固。如經廣明。所宜諦信。

　　簡擇同行第三

　　經中不言人數多寡。准他行法。得至十人。但須嚴擇。必求法器。倘無同志。獨行彌善。或有真實為生死者。堪作伴侶。十人以內。多寡無妨。又必先審所求。或求律儀。或求定慧。或求果證。或求往生。所求相合。方可同修。於十人內。仍須推一夙德為教授師。事儀理觀。微細秉承。切勿鹵莽。唐捐苦行。

　　占察輪相第四

　　懺悔之法雖則普為眾生發露眾罪。然當人無始業習各有偏強。是故經中先說占初輪相。然後明懺悔法。今欲修懺悔者。既已嚴淨道場。宜於未建首前。各占輪相。簡察善惡。何罪偏重。應的悔之。於修懺時。庶便陳白。(占法別附於後)。

　　正修懺法第五

　　准經自列。亦具十科。

　　(第一嚴淨道場)

　　(經云。欲修懺悔者。當住靜處。隨力所能。莊嚴一室。內置佛事及安經法。懸繒旛葢。求集香華。以修供養)。

　　(第二清淨三業)

　　(經云。澡浴身體。及洗衣服。勿令臭穢。准諸行法。每至穢處。必須更髑衣。旋轉既訖。洗浴清淨。還著淨衣。縱一日都不至穢。亦須一浴。終竟一期。或七日。或二七．三七乃至千日。以得三業純善輪相為期。於中專莫雜語。及一切接對問訊。或有所需。但可直索。不得因事牽發餘語。專秉一心。念所修法。不得剎那念世雜事。當思生死大事。無常迅速。堅精努力。乃克有濟。倘稍違淨法。則唐喪劬勞。不可不慎)。

　　(第三香華供養)

　　(行者初入道場。至法座前。敷具正身。合掌倚立。應先緣念一切三寶。體常徧滿。無所不在。眾生迷惑。流轉可哀。我為眾生。翻迷歸悟。禮敬三寶。作是念已。唱言)。
　　一切恭敬
　　一心恭禮十方常住三寶(如是禮已。隨所有香華等。當修供養。作是唱言)。
　　嚴持香華。如法供養。
　　願此香華雲。徧滿十方界。供養一切佛。尊法諸賢聖。無邊佛土中。受用作佛事。(至此停唱。散華作供。手執香爐。作是想云)。
　　一切佛法僧寶。體常徧滿。無所不在。願令以此香華。等同法性。普熏一切諸佛剎土。施作佛事。十方一切供具。無時不有。我今當以十方所有一切種種香華．瓔珞．幢幡．寶葢．諸珍妙飾。種種音樂．燈明．燭火．飲食．衣服．臥具．湯藥。乃至盡十方所有一切種種莊嚴供養之具。憶想遙擬。普共眾生。奉獻供養。一切世界中。有修供養者。我今隨喜。若未修供養者。願得開導。令修供養。又願我身。速能徧至一切剎土。於一一佛法僧所。各以一切種莊嚴供養之具。共一切眾生等持奉獻。供養一切諸佛法身．色身．舍利．形像．浮圖廟塔。一切佛事。供養一切所有法藏及說法處。供養一切賢聖僧眾。願共一切眾生。修行如是供養已。漸得成就六波羅蜜．四無量心。深知一切法。本來寂靜。無生無滅。一味平等。離念清淨。畢竟圓滿。(此段全用經文。作是念已。唱云)。
　　供養已一切恭敬。(一禮)。

　　(第四啟請三寶諸天)

　　(本經無啟請法。准餘行儀。於建首日。宜致三請。良以三寶雖無所不在。而眾生久積迷惑。背覺合塵。念與悲隔。今既翻迷歸悟。應須緣念三寶。充滿虗空。應物現形。如水中月。作是念已。涕淚翹勤。逐位三請。手執香爐。燒眾名香。口作是唱)。
　　一心奉請南無本師釋迦牟尼佛(想云。我三業性如虗空。釋迦如來亦如是。不起真際為眾生。與眾俱來受供養。下皆准此。但改佛名及形相來處。至請賢聖。則云一切賢聖亦如是。餘皆准知。三請畢。隨作一禮)　　一心奉請南無毗婆尸等過去七佛　　一心奉請南無普光佛等五十三佛　　一心奉請南無一切諸佛所有色身．舍利．形像．浮圖廟塔．一切佛事(想云。諸佛法身如虗空。化事住世難思議。我今三業如法請。惟願影現受供養)　　一心奉請南無十方三世一切諸佛　　一心奉請南無占察善惡業報經微妙法藏(想云。法性如空不可見。常住法寶難思議。我今三業如法請。惟願影現受供養)　　一心奉請南無十方一切法藏(想如上)　　一心奉請南無十方一切賢聖　　一心奉請南無堅淨信菩薩摩訶薩(此是當機啟教之人。應念菩薩。為我等故。請問大法。我今得聞此最勝法。皆是菩薩莫大恩德)　　一心奉請南無徧吉菩薩．觀世音菩薩摩訶薩(應念此二菩薩慈悲慧行。普度羣迷。與地藏菩薩威神無異)　　一心奉請南無地藏菩薩摩訶薩(應念。此是我等的對懺悔之主。依此菩薩大慈大悲威神力故。令我無惡不滅。無善不生。我今歸命啟請。如子憶母。此為道場正主。餘佛菩薩。同作證明。涕泣求哀。猶如面奉。必冀菩薩。攝受護持。觀想偈文。應知如上)　　一心奉請梵釋四王天龍八部。僧伽藍內護正法者一切聖眾(例皆三請。但除禮拜。白衣無妨)
　　惟願釋迦慈父七佛世尊五十三佛。一切覺者。他心道眼。無礙見聞。身通自在。來降道場攝取我等令成淨信。
　　占察善惡業報尊經。十方一切清淨法藏等真法性。充滿虗空。顯現道場受我供養。
　　堅淨信菩薩徧吉菩薩觀世音菩薩等十方一切賢聖。不捨大慈來臨法座。哀憐覆護。證我行法。
　　地藏菩薩摩訶薩。救世真士。大智開士。善安慰說者。速除諸障增淨信者。大慈大悲。不違本誓。放大光明。滿我所願。
　　護法天龍伽藍真宰。隨我請來。堅守道場。却諸魔障。示現吉祥。令我所修自在成就。
　　(每節執爐三說已。一禮。惟護法處不須禮拜。白衣無妨)。

　　(第五讚禮三寶)

　　(經無讚法。不別立科。但取十輪經中地藏菩薩讚佛二偈。隨行禮敬。合為一科)。
　　我聞徧知海　　真實德無邊　　度脫諸有情　　心歡喜敬禮　　曾修無量福　　今得禮尊足　　願無量劫中　　常修多供養
　　一心敬禮過去毗婆尸佛(想云。能禮所禮性空寂。感應道交難思議。我此道場如帝珠。毗婆尸佛影現中。我身影現如來前。頭面接足歸命禮。下皆准此。但改佛菩薩名)　　一心敬禮尸棄佛　　一心敬禮毗舍浮佛　　一心敬禮拘留孫佛　　一心敬禮拘那含牟尼佛　　一心敬禮迦葉佛　　一心敬禮本師釋迦牟尼佛　　一心敬禮普光佛　　一心敬禮普明佛　　一心敬禮普淨佛　　一心敬禮多摩羅跋栴檀香佛　　一心敬禮栴檀光佛　　一心敬禮摩尼幢佛　　一心敬禮歡喜藏摩尼寶積佛　　一心敬禮一切世間樂見上大精進佛　　一心敬禮摩尼幢燈光佛　　一心敬禮慧炬照佛　　一心敬禮海德光明佛　　一心敬禮金剛牢強普散金光佛　　一心敬禮大強精進勇猛佛　　一心敬禮大悲光佛　　一心敬禮慈力王佛　　一心敬禮慈藏佛　　一心敬禮栴檀窟莊嚴勝佛　　一心敬禮賢善首佛　　一心敬禮善意佛　　一心敬禮廣莊嚴王佛　　一心敬禮金華光佛　　一心敬禮寶葢照空自在力王佛　　一心敬禮虗空寶華光佛　　一心敬禮琉璃莊嚴王佛　　一心敬禮普現色身光佛　　一心敬禮不動智光佛　　一心敬禮降伏眾魔王佛　　一心敬禮才光明佛　　一心敬禮智慧勝佛　　一心敬禮彌勒仙光佛　　一心敬禮善寂月音妙尊智王佛　　一心敬禮世淨光佛　　一心敬禮龍種上尊王佛　　一心敬禮日月光佛　　一心敬禮日月珠光佛　　一心敬禮慧幢勝王佛　　一心敬禮師子吼自在力王佛　　一心敬禮妙音勝佛　　一心敬禮常光幢佛　　一心敬禮觀世燈佛　　一心敬禮慧威燈王佛　　一心敬禮法勝王佛　　一心敬禮須彌光佛　　一心敬禮須摩那華光佛　　一心敬禮優曇鉢羅華殊勝王佛　　一心敬禮大慧力王佛　　一心敬禮阿閦毗歡喜光佛　　一心敬禮無量音聲王佛　　一心敬禮才光佛　　一心敬禮金海光佛　　一心敬禮山海慧自在通王佛　　一心敬禮大通光佛　　一心敬禮一切法幢滿王佛　　一心敬禮東方一切諸佛所有色身．舍利．形像．浮圖廟塔．一切佛事(想云。諸佛法身如虗空。化事住世難思議。我皆影現化事前。一一皆悉歸命禮)　　一心敬禮東南方一切諸佛所有色身．舍利．形像．浮圖廟塔．一切佛事　　一心敬禮南方一切諸佛所有色身．舍利．形像．浮圖廟塔．一切佛事　　一心敬禮西南方一切諸佛所有色身．舍利．形像．浮圖廟塔．一切佛事　　一心敬禮西方一切諸佛所有色身．舍利．形像．浮圖廟塔．一切佛事　　一心敬禮西北方一切諸佛所有色身．舍利．形像．浮圖廟塔．一切佛事　　一心敬禮北方一切諸佛所有色身．舍利．形像．浮圖廟塔．一切佛事　　一心敬禮東北方一切諸佛所有色身．舍利．形像．浮圖廟塔．一切佛事　　一心敬禮下方一切諸佛所有色身．舍利．形像．浮圖廟塔．一切佛事　　一心敬禮上方一切諸佛所有色身．舍利．形像．浮圖廟塔．一切佛事　　一心敬禮十方三世一切諸佛　　一心敬禮十方一切法藏(三禮此恐太繁。依鬮取決。倘能隨十方面一一致禮。尤為善也。想云。真空法性如虛空。常住法寶難思議。我身影現法寶前。一心如法歸命禮。下一禮同)　　一心敬禮占察善惡業報經微妙法藏　　一心敬禮十方一切賢聖(三禮此亦依鬮取決。倘能隨十方面一一致禮尤善)　　一心敬禮堅淨信菩薩摩訶薩　　一心敬禮徧吉菩薩　　觀世音菩薩摩訶薩　　一心敬禮地藏菩薩摩訶薩(此是懺主。應須三禮。想偈如前。但末句須云。為求滅障接足禮。又或各隨所求稱之亦可。如求律儀。即云。為求律儀接足禮。求證果。求往生等。類此可知)

　　(第六修行懺悔)

　　(經云。應當說所作罪。一心仰告。夫罪雖無量。而就輪相所現者。尤為最重。能招惡果。能障聖道。故須慚愧涕淚。各別陳之。殷勤悔過。冀令消滅。五體投地。說重罪已。仍作是念)。
　　我及眾生。無始常為三業六根重罪所障。不見諸佛。不知出要。但順生死。不知妙理。我今雖知。猶與眾生同為一切重罪所障。今對地藏．十方佛前。普為眾生。歸命懺悔。惟願加護。令障消滅。(作是念已。胡跪唱言)。
　　普為法界一切眾生。悉願斷除三障。歸命懺悔。(唱已。五體投地。復作是念)。
　　我與眾生。無始來今。由愛見故。內計我人(一)。外加惡友(二)。不隨喜他一毫之善(三)。惟徧三業廣造眾罪(四)。事雖不廣惡心徧布(五)。晝夜相續無有間斷(六)。覆諱過失不欲人知(七)。不畏惡道(八)。無慚無愧(九)。撥無因果(十)。
　　故於今日深信因果(一)。生重慚愧(二)。生大怖畏(三)。發露懺悔(四)。斷相續心(五)。發菩提心斷惡修善(六)。勤策三業翻昔重過(七)。隨喜凡聖一毫之善(八)。念十方佛有大福慧。能救拔我。及諸眾生。從二死海。置三德岸(九)。從無始來。不知諸法本性空寂。廣造眾惡。今知空寂。為求菩提。為眾生故。廣修諸善。徧斷眾惡(十)。惟願一切三寶．地藏菩薩。慈悲攝受。聽我懺悔。(作是念已。胡跪唱言)。
　　我弟子某甲。至心懺悔。我及眾生。自性清淨。一實境界。諸佛體同。無明癡暗熏習因緣。現妄境界。令生念著。計我．我所。習諸惡法。三業六根。廣造眾罪。十惡五逆。重難輕遮。障慧障定。障諸戒品。致使長淪苦海。永無出期。設欲修行。多諸疑障。或擾外魔。或遭邪見。助緣缺乏。淨信不成。今遇。地藏菩薩摩訶薩。善安慰說。開我迷雲。滌慮洗心。求哀悔過。惟願十方諸大慈尊。證知護念。我今懺悔。不復更造。願我及一切眾生。速得除滅無量劫來十惡．四重．五逆．顛倒謗毀三寶．一闡提罪。如是罪性本惟空寂。但從虗妄顛倒心起。無有定實而可得者。願一切眾生速達心本。永滅罪根。(或一說。或三說。皆可。下四亦然)。
　　懺悔已。歸命禮三寶。(此懺悔文。并下三願。皆出本經。但於惟願之前。撮略經中他處數語。以表說所作罪一心仰告之意。餘皆一字弗敢移易)。

　　(第七發勸請願)

　　我弟子某甲。至心勸請。願令十方一切菩薩未成正覺者。願速成正覺。若已成正覺者。願常住在世。轉正法輪。不入涅槃。
　　勸請已。歸命禮三寶。

　　(第八發隨喜願)

　　我弟子某甲。至心隨喜。願我及一切眾生。畢竟永捨嫉妬之心。於三世中。一切剎土。所有修學一切功德及成就者。悉皆隨喜。
　　隨喜已。歸命禮三寶。

　　(第九發迴向願)

　　我弟子某甲。至心迴向。願我所修一切功德。資益一切諸眾生等。同趣佛智。至涅槃城。
　　迴向已。歸命禮三寶。

　　(第十補發願及端坐靜室稱念名號)

　　(五悔法門。別有發願。此經不說。葢以勸請等三即是願故。又行人修此懺法。所求不同。或求律儀。或求定慧。或求往生淨土。或求現在安樂。今因鬮決聽許補願。是在修行者各自陳白。不容預擬成言也。然所求之願。雖各不同。須與四弘相合。不得增長生死。誠恐不知梗概。違背經宗。聊陳大意。以便行持。或用或否。任從決擇)。
　　我弟子某甲至心發願。願十方三寶。地藏慈尊。哀愍護持。救拔拯濟。令此國土。災亂消除。正法流通。咸生淨信。無諸障礙。永斷魔邪。我及眾生。重罪速滅。現離衰惱。充足資生。三聚戒根。畢竟清淨。二種觀道。應念現前。三昧總持。神通方便。四攝六度。無不圓成。了悟自心。一實境界。捨身他世。生在佛前。面奉彌陀。歷侍諸佛。親蒙授記。迴入塵勞。普會羣迷。同歸秘藏。
　　發願已。歸命禮三寶。
　　自歸依佛當願眾生體解大道發無上心　　自歸依法當願眾生深入經藏智慧如海　　自歸依僧當願眾生統理大眾一切無礙　　和南聖眾
　　(次往餘靜室。端坐一心。若稱誦。若默念。地藏菩薩。其惛葢多者。應於道場中旋遶誦念。晝三夜三。具如經說。七日之後。每旦以第二輪相頻三擲之。若身口意皆純善者。名得清淨。若不得三業純善輪相者。雖見光明．異香．吉祥好夢等。止名虗妄。非善相也。若未獲純善輪相以前。止許稱念地藏名號。未許修行觀法。得善相後。乃於二種觀道。可以如實修之)。

　　別明二種觀道第六

　　(諸懺坐禪一科。即於懺畢出壇時修。故列在正修第十。此經二觀。要於懺悔清淨之後。方許正修。故十科畢。方別明之)。
　　經云。彼諸眾生。但學至心。使身口意得清淨相已。我亦護念。乃至堪能修習諸禪智慧。
　　又云。若有眾生。欲向大乘者。應當先知最初所行根本之業。所謂依止一實境界。以修信解。
　　又云。若欲依一實境界修信解者。應當學習二種觀道。一者。唯心識觀。二者。真如實觀。
　　學唯心識觀者。於一切時一切處。隨身口意。有所作業。悉當觀察。知唯是心。乃至一切境界。若心住念。皆當察知。勿使心無記攀緣。不自覺知。於念念間。悉應觀察。隨心有所緣念。還當使心隨逐彼念。令心自知。知己內心自生想念。非一切境界有念有分別也。當應如是守記內心。知唯妄念。無實境界。勿令休廢。是名修學唯心識觀。念念觀知。唯心生滅。如水流燈燄。無暫時住。從是當得色寂三昧。得此三昧已。次應學習信奢摩他觀心。及信毗婆舍那觀心。
　　學真如實觀者。思惟心性無生無滅。不住見聞覺知。離一切分別想。漸漸能過四空定境界相。得相似空三昧。展轉能入心寂三昧。即復能入一行三昧。見佛無數。發深廣心。住堅信位。所謂於奢摩他．毗婆舍那二種觀道。決定信解。能決定向。
　　復次。修學如上信解者。人有二種。一者。利根。先已能知一切外境惟心所作。虗誑不實。如夢如幻等。決定無疑。障葢輕微。散亂心少。如是等人。即應學習真如實觀。二者。鈍根。先未能知一切外境悉唯是心。染著情厚。葢障數起。心難調伏。應當先學唯心識觀。
　　今依經文。略出其意。此經本以一實境界為體。二種觀道為宗。若非洞明一實境界。無以稱性。起於二觀。若非殷勤修習二觀。無以契會一實境界。一實境界者。即是不思議境。亦名諸法實相。謂境界即諸法。一實即實相。境界即事造三千。一實即理具三千。境界即權。一實即實。權實不二。理事一如。故名一實境界。
　　又以境界從一實。則一空一切空。不思議真諦也。以一實從境界。則一假一切假。不思議俗諦也。直云一實境界。則一中一切中。不思議中道第一義諦也。故經云。妄心畢竟無體。不可見故。若無覺知能分別者。則無十方三世一切境界差別之相。豈非即空義耶。
　　又云。無分別相者。於一切處。無所不在。以能依持建立一切法故。豈非即假義耶。
　　又云。眾生心體。從本以來。不生不滅。自性清淨。
　　又云。當知一切諸法悉名為心。以義體不異。為心所攝故。
　　又云。一切眾生。種種果報。皆依諸佛法身而有建立生長。住法身中。為法身處所攝。以法身為體。無有能出法身界分者。豈非即中義耶。
　　故知一實境界。則已收盡中論一偈之旨。境界即因緣所生法。一實即是空假中也。中論約觀。故先立境。此經顯諦。故先出理。依此一實境界以修信解。則知二種觀道。全是不思議法門。
　　而復於中分利．分鈍者。略出二意。一者。此經雖正明圓頓宗旨。而兼攝別機。名圓為利。名別為鈍。二者。雖是圓機。於中仍分利鈍。初意者。圓教行人。於名字位中。能知如來秘密之藏。肉眼即名佛眼。故能學習真如實觀。了知現前心性。本自不生。不復更滅。所謂法界一相。雖三千歷然。而究竟平等。此即名字位中初修觀行之法也。得相似空三昧。位登五品。圓伏五住。故超過空等定境界相。入心寂三昧。即能入一行三昧。住堅信位。所謂六根清淨。相似即佛也。故於奢摩他．毗婆舍那二種觀道決定信解。能決定向。以奢摩他是不思議三止。毗婆舍那是不思議三觀。止觀不二。即是般若第一義空。首楞嚴究竟解脫。初住分證。任運現前。十信位中。名得決定也。
　　若別教行人。名字位中。雖聞中道。未能了知。但可仰信。故須先學唯心識觀。了知實無外境。唯有內心。即是從假入空。不無次第。故先得色寂三昧。准位當在別教十信。若望圓教。位在五品。次應學習信奢摩他．毗婆舍那二觀。則教之捨別從圓也。
　　次意者。圓教利機。即於識心體其本寂。三千宛然即空假中。故云即應學習真如實觀。其稍鈍者。必須照於起心。變造十界即空假中。故云應當先學唯心識觀也。然於一實境界。若善能得意。則稱性所起。二觀用雖不同。實無優劣。
　　言用不同者。如詳解云。唯識歷事。真如觀理。觀本寂三千為理觀。炤起心變造十界名事觀。從理惟達法性。從事專炤起心。又直觀一念本具三千名理觀。縱任三性。用於四運。推檢起心。變造十界名事觀。故古人約起心不起心。推運不推運分之。
　　言無優劣者。如詳解云。須知占察知唯是心。則於色界及諸外境不起分別。所以經云。色寂三昧。非謂事觀專觀外色。真如實觀。思惟心性不生不滅。以能超過無色四空。心及心所二俱寂滅。是故經云。心寂三昧。非謂理觀唯在內心。又云。修理觀者。雖云但觀理具。須知全修在性。則善修實相觀也。修事觀者。雖觀能造十界之心。須知全性成修。則善修唯識觀也。
　　又指要鈔云。應知觀於內心。二觀既爾。觀於外境。二觀亦然。以此言之。則一色一香一塵一法。皆了唯心。同歸真實。隨宜方便。究竟無殊。
　　又此二觀。雖云懺悔得清淨相乃可修之。而正行懺悔及稱念地藏名時。非無二觀。如修懺時。始從香華供養。終至三歸。歷事分明。運想無滯。知唯心作。無實境界。是名唯心識觀。若始從供養乃至三歸。事雖歷歷。一心不生。是名真如實觀。又稱名時。歷歷分明。知心如幻。地藏洪名。不離自心。是名唯心識觀。若觀地藏法身及一切諸佛法身。與己自身。體性平等。無二無別。不生不滅。常樂我淨。功德圓滿。是名真如實觀。
　　又既得善相。正修二觀之時。亦可仍前修行懺法及稱名號。即以懺法稱名。助成二觀。轉更分明。所以菩薩五悔法門。始自凡夫。終於等覺。無不以之為進修方便。須知作法。取相無生。三種懺法。後後具於前前。前前亦通後後。事理相扶。始終一致。方名圓頓法門。倘輕忽事相。高談名理。重罪不滅。善法不生。是故末世行人。切須體會堅淨信菩薩問法苦心。深究地藏大士立法本意。以真實不欺誑心。不忽略心。痛切為生死心。無上大菩提心。於此經中。開發正解。成就真修。得堅固信。不墮疑障。如或不然。遇饌不食。寶山空回。救世真士。大智開士。亦未如之何也矣。

　　○附占輪相法

　　至心敬禮十方一切諸佛。
　　願令十方一切眾生。速疾皆得親近供養。諮受正法。
　　至心敬禮十方一切法藏。
　　願令十方一切眾生。速疾皆得受持讀誦。如法修行。及為他說。
　　至心敬禮十方一切賢聖。
　　願令十方一切眾生。速疾皆得親近供養。發菩提心。至不退轉。
　　至心敬禮地藏菩薩摩訶薩。
　　願令十方一切眾生。速得除滅惡業重罪。離諸障礙。資生眾具悉皆充足。(如是禮已。隨所有香華等當修供養。作是唱言)。
　　嚴持香華。如法供養。
　　願此香華雲。徧滿十方界。供養一切佛。尊法諸賢聖。無邊佛土中。受用作佛事。(至此停唱。散華作供。復運想云)。
　　一切佛法僧寶。(乃至)離念清淨。畢竟圓滿。(全文具懺儀中。須精熟之。使運想不滯)供養已。一切恭敬。(一禮。次復別用香華。係心供養地藏菩薩。一心告言。弟子某甲。現是生死凡夫。罪障深重。不知三世業報因緣。多懷疑惑。今以其事敬依菩薩所示三種輪相。如法占察。至心仰叩地藏慈尊。願以大悲力加被拯接。除我疑障。作是語已。五體投地。胡跪合掌。一心稱念)。
　　南無地藏菩薩摩訶薩(或稱名。或默念。滿足至千。乃作是白)。
　　地藏菩薩摩訶薩。大慈大悲。惟願護念我。及一切眾生。速除諸障。增長淨信。令今所觀稱實相應。
　　(作此語已。雙手捧於輪相。承以淨物。至誠殷重。仰手傍擲。諦觀諦察。乃知相應與不相應。具如經說。須先自熟玩經文。知其大意。方可擲輪。否則自無細心。反疑輪為虗設。為罪多矣)。
　　(凡占輪相者。或欲具占三種輪相。應如是禮拜供養稱名作白。然後占初輪相。就初輪中所現善惡。一一主念。別占第二輪相。次復更占第三輪相。若有欲修懺法。止占第一．第二兩種輪相者。亦應如是禮拜供養稱名作白。次第占之。若有為自為他。但占第三輪相。欲知三世果報事者。亦應如是禮拜供養稱名作白。取第三輪相。頻三擲之。記其所現之數。以知吉凶。若有修懺。已經七日之後。欲但占第二輪相。求純善相者。於清晨時。惟須作白頻三擲之)。

　　○附懺壇中齋佛儀

　　南無十方佛　　南無十方法　　南無十方僧　　南無本師釋迦牟尼佛　　南無過去七佛　　南無五十三佛　　南無十方一切佛事　　南無占察善惡業報經　　南無堅淨信菩薩　　南無徧吉菩薩　　南無觀世音菩薩　　南無地藏菩薩摩訶薩
　　(三稱畢。次誦變食真言二十一徧。甘露真言三徧。灑淨)。