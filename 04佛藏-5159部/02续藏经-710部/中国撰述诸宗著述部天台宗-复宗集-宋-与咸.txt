續藏經   復宗集
　宋 與咸述
　　 

　　復宗集下

　　　　東掖白蓮　與咸　述
　　教證　　方便　　塵沙　　辨淨土修證

　　教證

　　荊溪有云前之兩教教證俱權圓教教證俱皆是實別教教權證實意稍難曉人多迷之是故今家借用地論教證之義以消別門遂有約行約說四種之相原乎山家借用者止為別教教權證實非位難明以地論中教道是權證道是實義頗相當可以借用而為判釋因例諸教當分行位亦有權實義皆可通故義例云教證二道本在別教亦可通用乃分二意約說約證所以通用者教證二道也乃分二意者別教之中須明四種也舊來先達說此甚多明之者寡予於此義遲疑甚久因思而得乃見舊來云云之論皆所未然舊來分別約行教證皆以地前為教登地為證約說教證莫不皆云為地前說一教始終名約說教道說十地法名約說證道雖各行章藻但約行教證并約說教道眾皆同之唯約說證道或云說十地圓融或云說十地隔歷此為異爾今之所論與昔永殊以經論明之以祖文考之方見今說得乎正當今此先且考覈舊說灼見未是方顯今義與祖文合且如別教從始至終五十二位而談四種者以地前為約行教道登地為約行證道及乎約說教證又以說一教始終為約說教道說十地法為約說證道夫如是祇是三種有行位可收(以地前地地上分三種故)一種是通途說法(約說教道說一教故)是則只消借三種來判別門行位何用約說教道耶則見借此一種用判何位有何功能只如諸教如來說法莫不皆為初心之人說其本教始終行位亦須盡是約說教道又何但四教行位如此只如如來一代說法大藏之中經律論等莫不皆是如來金口所宣菩薩聖人代佛宣說行位智斷應須皆是約說教道以其無非盡為初心之人說行位等法故何其不達之甚曾不少作如此思惟而考覈之乎非但今家借用無功亦見地持說義通謾而非簡要何用借為又只如約說證道既以一教始終皆是約說教道則十地已在其中又以十地為約說證道則如來兩番說法耶亦使諸位義皆兩屬諸師所以有作十地圓融者有作十地隔歷者意以兩番說法而分二義以謂約說教道說十地隔歷約說證道說十地圓融為欲於一行位分其二義不免須作此釋推其病源在乎不曉二種名目而謂約行者從行人履歷邊得名約說者從如來說法邊得名因茲錯解致使所說行位判攝遂成訛謬此病來久後人循習認非為是曾不省悟四教之中莫非說法莫非履行何故此義獨在於別雖皆例通別本正用凡論教義先正其名名或不正於義成壅須知籤云前文約行後文約教輔行云一者約行二者約說義例云約說約證故知諸文於約行教證或云約行或云約證葢從有人歷位修行有人證果故云約證於約說教證或云約教或云約說葢從但有其教無人歷位無人證果虗有其說以誘物機故云約說非謂取如來說法而為約說也但是教門方便權設其說謂之約說若於二種名目不正附名說義悉皆顛錯若解約說但是有教無人則教證之道斯過半矣既知此已方可與論四種行位配對別教五十二位以消別門坦然明白約行教證者地前屬教登地屬證此如玄籤輔行明文分之顯然可見人皆共許略無所惑約說教證者人多迷之故今須以行位分定乃驗昔說皆所未達須知以十地始終為約說教道以玅覺一位為約說證道方見以此四種教證判釋別教一教行位不相混濫是則於別教中約行教證是真似義則以地前與登地對論約說教證是分極義則以十地與玅覺對論約行約說既各有其位次分齊則免一位義有兩屬且如何見約說教證從地上去不涉地前祖師明文非不白直有眼之者顯然自迷今為指出今義有歸籤云依教道義以四悉檀說登地法名為教道故知初地已上仍存教道輔行云二者約說為地前說始終屬教此則明以地上之法而為教道不涉地前昔人皆於輔行之文錯解始終為一教始終故成謬妄殊不知所謂始終者乃十地始終非一教始終也何以知之今引地論本文照之方見今說誠為得旨地論中金剛藏菩薩從三昧起說十地法有二十句第十一句云又有菩薩十地始終故論中云所謂得菩薩十地始終此根本始終(乃至)十義始終論文明說十地始終非一教也豈非此等明文以十地為約說教道籤云故知初地已上仍存教道正此之謂也何曾以約說教道通地前人不見之便以一教始終而消其文幾許誤哉往往人見有仍存之說便認地前已是教道地上仍存豈非一教始終皆為約說教道殊不曉荊溪意謂地前是約行教道地上自是證道今以十地猶屬約說教道豈非地上仍存教道耶乃見地前為約行教道地上為約說教道愈更分明約說證道指玅覺位者此如籤云若說十地已證之法即證道也既云已證且指誰是已證十地之人等覺一位或有或無諸文開合今置不論正指玅覺果人為已證十地之者但請研詳已之一字乃見今立符文合義何以知之又玅玄云道場所得法即證道明義道場所得豈非玅覺乎即輔行中斷十二品無明名為玅覺此等正是約說證道豈有斷十二品無明之佛耶從別教說佛但只斷十二品爾自初地同圓從實證說初地即同初住故知地上已去但有其教無行證人從此則以十地為教道玅覺為證道既實無人但有其教此等行位皆成虗設若教若證皆名約說也只為別教權實難明故借彼義以消別門方見四種借義有功從來先達昧之久矣知此義者出自於今非謂自矜乃合祖意嗟乎此旨祖師甚明人何自暗今既獲見豈不歡欣故知一家借彼四種用判一教且無位位兩屬之過又無借義無功之咎仍無諸教濫通之失請學教者試以公心而考詳焉問約說教道既約十地始終是則初地應是約說教道之始且約行證道又是初地豈非一地仍有兩屬若謂不然應約說教道只可談九地始終不應云十答此之一位乃一教之進否圓別之分岐誠不易解人多迷之借彼判釋深有所以葢由初心稟教以十二品無明盡為極果之位以初地一品為分果之證及乎入地一品纔亡洞見圓理初地即是初住雖同初住以從地前歷位修證而來且從期心實證以說乃是別教證道之位若從入地同住即屬圓初住人非復受別初地之職則初地一位亦是無人還成虗設是故此位仍屬教道故止觀云因中有教行證人果上但有其教無行證人若破無明登初地時即是圓家初住位非復別家初地位也初地尚爾況復後果輔行云初地尚無何況後果初地入住此為正文於教道文不須疑也是故初地從教道邊亦實無人得云十地始終從證道邊得是別人來入此位證道之言其實同於初住受稱可宜思之方識教證問若以有教無人為約說教證且前二教果佛亦是有教無人亦應得是約說證道耶答教證二道本為別教教權證實所以借用若例諸教亦可通用有約行教證也更以義求果佛亦可通是約說證道以亦無人從因修證今所不爾者非教證借用之正意故以前教果本是一佛垂為三迹今且借用以釋別教教權證實用判行位權實之相餘非其要何用借為人不見之便以四種教證例通四教者未達斯旨也又見義例之文亦可通用乃分二意便以四教一槩通四種者迷茲之文也如前已釋今亦通用者教證二道以判權實也分二意者正語別教之中約說約行也思之可知問約說證道權耶實耶若云是權玄文借彼兩種以證實部若云是實既但有教無行證人如何是實答舊說皆云約說證道說十地圓融如神智[按-女+(火/又)]玄云約說證道能說之人是圓教佛所說之法是圓融法所被之人是別向圓修人元師隨釋云約說證道被別地前住行向位圓實機發如來應之故說十地圓融之法被而接之倫師精微云復有一類地前宜聞證道圓融附昔所稟十地隔歷點示圓融稱為約說證道此等所說皆云說十地圓融之法是實以今所判照之其可得乎則全未識約說之旨唯假名湛師有云四種教證三種是權一種是實唯約行證道是實約說證道亦應是權若爾何以證實有二義故一者以權證實故特云借若一向是實何須云借二者相帶為證故云及以證道然此一說能知三權一實猶勝諸師然亦不識約說證道是玅覺位似是而非今所不取諸師所論全然無識若謂為圓修人說圓融法何名入地自證權門自開耶若謂是被接人是何等接若圓接別應說圓教五十二位圓融之法何用十地圓融耶若是別接正如荊溪破云成別接別如此被接三接不收故知昔說一何顛倒須知約說證道既是玅覺有教無人亦屬權攝所以引證實部者且附彼部以兩證是實兩教是權以借彼義用證實部亦是且依諸教分極之義乃以果證為實故得引證爾但得今意以分教證無往不達問輔行但明三種不論約說證道其義乃略籤文備明四種何以却指之云備如輔行答舊釋此妨說者甚多或云互有廣略或云名略文廣竝皆不得約說教證之旨所以異說應知輔行亦明四種如云破十二品無明名為玅覺此即約說證道昔人不曉此之一種位在玅覺不識輔行四種教證備全妄生穿鑿若得此意四種義全引文又廣所以籤文以略指廣何所致疑亦不用此妨以此而知荊溪秉筆坦然明白何曾迃曲人自不曉遂失祖意問止觀云別教止觀亦頓亦漸初心知中故名亦頓涉方便入故名亦漸亦頓之頓圓中耶但中耶若云但中非今頓義若謂圓中初心之人如何能知輔行云前之三教不知圓理故也此義如何答舊來多云知但中也中道法體與圓中同故云亦頓近有人云不然此云知中名亦頓者正約漸頓止觀以簡偏圓須以圓中為頓別教初心義應兩種有稟教之初心有初地之初心今約初地亦云初心例如初住名初發心住今此乃指初地知中證道同圓名為亦頓故止觀次文云進破無明入初地證道是頓也輔行云前三不知圓理者稟教之初心也止觀前後竝以初地為頓者即初地初心也然此一說一往聞之似如可采細而覈之大有失旨違文背義者多矣此葢不識別教教旨致於別教教義難明先明別教教旨次點示佗失且別教者別圓兩教同詮中理亦談三諦亦破無明亦顯三德亦知百界分身作佛亦解一中無量無量中一此教初心稟教之者便解五十二位功德所說法門非不圓玅如華嚴會同聞佛說承稟佛旨但有次第不次第之殊遂分兩教斯葢別人解之不到不及於圓遂成別教只如古來諸師所解三身三德非不圓玅今家乃以不談性具盡判屬別所以爾者荊溪云但知果上融通不知眾生理本雖知圓融一多相即不思議理乃謂將來果上有此功勳不知初心與果地一不解果法全在因心所解圓融期心初地使此圓融遂成隔歷雖有即名而無即義雖解中道判之成但教權故以中道在初地顯故但理實故所解中道圓融一如故中從理實是同故名亦頓從教權是但故名亦漸別教教旨不易研詳每見學人凡說別教所謂但中者如雲外月似出水華往往將別教人所解法門不及通教以通教人解知即空不待扸盡即知諸法當體虗幻便解即空豈可別教詮中道理不及即空一何可嗟須曉別圓兩人同一座席同聞佛說不思議理同稟中道雙照雙遮三德三身無不洞解所以分兩教者以此玅德期心在果方乃能證所以此教所有圓玅非因心法有此不到遂成別人所修之行成次第行此教之旨人多迷之次點佗失略有四非一無理可詮若謂初心知中指初地者未審稟教之時詮於何理此人稟教以何為期無果可望良亦可嗟若謂但中未審以何為但中耶如前所論往往此人不及通教二公違輔行以輔行中釋此乃云解頓行漸解但知於頓理而已行必經歷恒沙劫數既曰解但知於頓理而已此是初地之解耶稟教初心之解耶若云初地初地已證圓頓之理何云解但知之而已驗知荊溪正約稟教初心但能知此頓理而已未能依理頓行故云而已豈非的指初稟之心料想此人不曾看至輔行之文作茲謬釋有眼之人略會看讀纔見此文必知須以稟教初心而為亦頓如何敻指初地為初心耶豈是止觀輔行之文意乎故知此釋灼然謬妄三迷於止觀止觀簡於偏圓凡有多向前約四句簡次約四法簡後約不定等簡四句即以理教對簡故輔行中藏通即取設教之意而得漸名別教即取解知頓理而名亦頓於四法中有兩種四法初約教觀行證輔行云且約教證二道以釋四法又云前之四法將於三法對證以簡次則合觀入教三法對教以簡權實故知止觀約四句簡乃以初心稟教便知初地證此頓理則教漸理頓名亦頓亦漸次約教證方是至初地時證其實理名為亦頓地前亦漸後之四法乃以有教無人以分頓漸諸科各有一義以揀頓漸不可以四句一科貫下而云初地為初心也豈非違止觀之文乎四失於地位初心之言須指十信初稟而為初心如止觀次文云通別中初心乃至後心對後心說初心須指始初之心一家不曾以初地為初心公然違背妄作此釋一何可笑須知此教亦頓之位固在初地初心能知者指始初稟教之心便知將來初地之上有此頓證期心於彼證圓融法是故指此以為後果後果之言通至玅覺皆在初心之所期指也故知此釋誠無所取自悞悞人過莫大焉教證之說人多異論竝由不達別教教旨今之所辨義符祖意後之賢達必有藻鑑。

　　方便

　　法華方便品人或問云文談真實題標方便何總別之不貫昔來說者異論紛然廣立義門各盈章藻予每於此研味思究求其諸說曲而不直未合佛祖一貫之意細而求之果見經文不標真實特題方便深有所以若標真實却見經中總別不貫何者釋迦世尊從大通佛所為此一類結緣中間種種調熟經無量劫施種種化誘之攝之用無數慈悲權巧覆護來至今日方得此類心已淳熟聞佛所說不起毀謗方暢如來出世本懷所施功力今日成就不至唐喪豈不歡喜而暢悅之故至于今將欲授記先乃稱嘆方便之功敘述昔來誘攝之力是故此經乃是算數孔目故曰吾從成佛以來種種因緣譬諭言教無數方便引導眾生五佛章中一一皆云無數方便以方便力於一佛乘分別說三令入佛慧是我方便諸佛亦然是故如來殷勤稱歎所稱歎者非歎真實乃歎方便善巧之功不易成就經文品初歎方便云其智慧門難解難入門即方便隨宜所說意趣難解亦是方便品末嘆云諸佛法如是以萬億方便隨宜而說法故知一品始終皆是稱嘆方便題中從此所嘆方便為方便品經文雖說所顯真實推功竝由方便之力得至於此在昔正用施設之時隱覆秘護不令覺知住於化城自謂真實今日聞說方知如來機變巧用省悟昔日所證非真是我等咎非世尊也自非如此善巧化用何由今日獲大利益方知如來真大導師誘引一切令入佛慧是則佛所稱嘆乃是嘆方便之功機所感激亦是荷方便之化因於方便得契真實方便之功實難思議是故殷勤之所稱嘆此是經家玅會佛心品標方便不亦宜乎何得乃云文談真實總別不貫更借世間譬諭顯之如世良將受國重任提百萬師敵除強虜百萬之眾性命死活國家大事社稷存亡皆在主將一人之手苟或計謀不深智略不廣適時所用機策不密如何可以當茲重任或小不利所害非輕殆乎一且破虜滅敵立大功勳成國大事保全師眾存定社稷主將之心豈不歡慶而快悅之功既立矣堪對廣眾稱嘆權謀施此機巧能成大事前來正當運謀之時機密所用決不可泄既已成巧方可對眾稱揚讚嘆如孫臏減竈韓信弃旗張祿隱名陳平反問之類皆上將善巧機密能與國家安邦定業在佛亦爾然佛不思議化故不可以世間小事而惻聖用為未了者借事比□佛為機緣施善巧破魔軍當正用時機密隱祕不令覺知今既成功來至法華賞功付業竝曰方便即顯真實方便有顯實之功是故殷勤之所稱嘆從此題品可不偉哉何得以總別不貫而興難辭經家儻或以真實題品反成總別不貫今山家以三種釋方便甚合佛旨雖有三種竝以三教而為方便三教是一今昔有殊在昔用此施設化誘隨機契用謂之法用若非此用何由今日得入實相指此三教為入實門謂之能通在昔雖用機全不知今日顯說始知方便雖指三教名為方便此方便體即是真實故此方便受祕玅稱昔日將一以為三今日知三全是一從三題品故云祕玅方便乃即一之三亦如良將用此機巧當正用時隨宜施設謂之法用若非此謀何由獲功謂之能通既已獲功對眾稱歎昔之所用既能成功從今題品故以祕玅而釋題名正是今日所嘆方便今所嘆者無別方便即是前來所用善巧故此三釋竝以三教而為方便前二可釋昔經後一正當今品方便有顯實之功特題今品名為方便斯乃天台解釋玅合佛心深符經意豈可與夫古師所謂照常無常內靜外變者而同日耶仍知今之所說亦豈與夫舊人章藻淺陋之論而竝駕耶然則舊來亦見疏文節節皆云方便有顯實之功故從方便以題品但謂方便即是真實從絕待以標名雖標方便意則全標真實葢由權便是實欲使機緣見此方便即作實真而解此乃善論之者作如此釋故有名體俱不轉之說若以上來玅意挌之此等但得三一同體之義殊未見如來所以稱歎殷勤之旨經家標品之意請明眼人試為詳考若夫約三種而論開顯據諸文而釋題名昔人章藻已自詳備今但患其舊來所說未合經旨佛意祖意將恐沈埋故略舉提免致乾沒願同道者共開方便之門深造實相之府。

　　塵沙

　　稟吾佛之法立造修之行必以三觀治三種惑證三諦理顯三德身此為至要天台一宗立四種教判攝一代行理智斷無不備盡甞竊疑之教為能詮理為所詮理必有三藏通二教同詮真理別圓二教同詮中理其如俗理無教可詮何也又竊疑之惑既有三界唯內外界內則以見思為因界外則以無明為因其如塵沙何界所攝是則塵沙通界內外然彼二惑內外有限何故塵沙通內通外又聞先賢有以塵沙牽生不牽生之論異諍紛然未能歸一於是考尋祖文研究昔說果見祖文甚明昔人自昧唯玅宗鈔有云見思重數如塵若沙只此二句深識惑體予於此義不能自默試略辯之先敘昔說次復正宗昔有二說一云牽生一云不牽生牽生者云見思惑牽同居生塵沙惑牽方便生無明惑牽實報生據文句云若無四住分段不生若無無知方便不生若無無明實報不生不牽生者云塵沙障乎化導見思阻乎空寂見思惑存牽三界生見思既破無明惑現潤方便生無明之惑初破一品即生實報驗知塵沙無牽生義前所據文乃是三惑對土之說以由陳如有無生義三惑是生無此三惑即三無生故以塵沙以對方便非謂塵沙牽方便生有難者云若謂塵沙無牽生者何故四念處云無量取相感無量生死無量塵沙招無量果報無量無明受無量報身既云招無量果報豈非牽方便生有釋者云所謂招果報者非謂牽招實造果報乃是菩薩出假化物破塵沙惑入生死境起同事攝權受果報故有此云耳此乃近代名師作如此釋其徒傳習以為高論予甞憐其暗昧若此待示正宗方見佗謬次復正宗須知塵沙無別惑體全以見思藥病方法名為塵沙何以知之故止觀所示出假有三謂知病識藥授藥方法知病者知一切眾生見思之病知見思根本知見思因緣久近重數等識藥者有世間藥有出世間藥有出世上上藥授藥方法者須能觀機隨病與藥先須自能曉了藥病亦能了達授藥方法應病與之令佗欣樂隨服而治若能了達知病等三名破塵沙此三不了名之為惑以由見思有通有別故塵沙惑有內有外若能分別通見通思授藥與治破界內塵沙若能分別別見別思授藥與治即破界外塵沙故知塵沙無別惑體即指善能分別見思藥病等相名破塵沙菩薩既以利物為先所以習學恒沙佛法廣為眾生分別藥病雖於界外無明未破亦能學習四種四諦十六門假至地住時破一品無明方名真利益夫如是則塵沙惑者乃佗人分上見思之病見思因緣見思久近見思重數及治見思之藥也所以不能牽生者我自見思先已斷竟但未能分別佗人見思如何牽我之生耶故知自己分上所有惑者唯見思無明二種能牽界內外生欲亡此惑修空修中斷此二惑即自行功滿故云自行唯在空中然於菩薩職在利佗始初發心菩提為本眾生無邊誓願度脫稱此本故故須為佗分別見思種種重數令一切人猒離生死永出輪迴若也不能洞了此等見思法門坐在塵沙如何為物故云塵沙障乎化導識此惑體唯有四明一人而已佗所不達如此解會非但能識塵沙惑體亦見四教所詮之理從自行入道故唯真中從出假化物故兼俗諦即此自行而為化佗令佗依此四教二理之所修習是故俗諦徧在四教分界內外在我名俗諦以破塵沙在佗名空中以破二惑故知俗理在乎學習法門為佗分別令佗治病破佗生死以佗不知此等是病故招無量生死受無量果報所以塵沙一切眾生名自己見思菩薩分上名塵沙惑人不見之便謂菩薩以塵沙惑招自果報牽自生死者幾許悞哉若了斯義四念處文煥然冰釋安可以入生死境起同事攝而消彼文嗟乎此師何以弘演故前二說謂塵沙牽生者全為失旨非但錯據無生之文亦乃未識塵沙惑體無生之文如前所釋謂塵沙不牽生者雖知塵沙無潤生義不知所以無之之旨竝由不曉此惑無別自體惑體若正此理自明故知今家教所詮理唯詮真中不詮俗諦惑所潤生界唯內外此理昭然自行化佗教理智斷三觀三諦無不顯了其如諸惑正習體相稍有所涉但痛昔來塵沙惑相罕能明之欲顯四明玅宗正旨所以略示無益之論此不多及。

　　辯淨土修證

　　瑛法師淨土修證儀有云平等心佛無取無捨何用捨此取彼答古今淆混試為陳之夫一代觀門有其二種一者此方入道破惑證理無生觀也二者求生淨土捨身為身有生觀也今且用彼天台一家理觀對此十六觀經以辯二門不同之相。
　　彼以十境為境　此以十六為境　　彼以十乘為觀　此以一心為觀　　彼觀自己寂光　此觀同居寂光　　彼求成智破惑　此求成業牽生　　彼求真空無相　此求聖相現前　　彼破一切五陰　此成淨土五陰　　彼須遣蕩　此須取著　　彼須平等　此須欣猒　　彼是觀心　此是觀佛　　彼是自力　此是佗力　　彼無方所　此定西方　　彼心住而不去　此心去而不住　　彼則十境互發　此則十六漸成　　彼則百乘互用　此則一心不易
　　彼以五陰為境境是生死幽暗之法以十乘理觀研之能發九境魔事如楞嚴說皆由五陰故有魔現是以諸經論傳凡明修觀竝須辨出魔事恐其現時行人不識若生取著即落羣邪故也。
　　此以彌陀為境境成果人清淨功德十乘行滿永絕十境魔事是以淨土一門諸經論傳皆不言有魔事故知但能依經作想心無邪念則聖境現前光明顯發能破自己幽暗滅五陰生死也。
　　問般舟觀佛與今何異答彼是先觀事境後修理觀故觀彌陀猶如火聚不許取著例如羅漢先修事禪後修無漏觀此經直觀事境而取往生例如凡夫單修事禪求生梵天也問何故理觀不許取著一切相邪答取著必牽生返背無生理(云云)。
　　崑山神濟一日持瑛法師修證儀示予且扣之以可不之問予答之曰可則亦可然未至於全可也若一向如瑛之論得不違佛祖之本意乎經有三輩九品機有利鈍賢愚行有迃捷之逕達有遲疾之期若以此為至談非但促靈鳳為拙鳩抑亦屈神光為爝火有二不便一者違經二者背祖違經者經中有三種修一者孝養父母奉事師長慈心不殺修十善業二者受持三歸具足眾戒不犯威儀三者發菩提心深信因果讀誦大乘至於三品生中上品生有三種心一者志誠心二者深心三者回向發願心又有三種眾生一者慈心不殺具諸戒行二者讀誦大乘方等經典三者修行六念回向發願只如三淨業中發菩提心必依四諦讀誦大乘該三大乘又如方等經典豈專事行又如三種心志誠心大師疏以專實而釋深心者以深理而言又引十地論深廣以釋則同聞深不怖聞廣不驚聞非深非廣意而有勇又此三種心正同淨名經直心是菩薩淨土深心是菩薩淨土大乘心是菩薩淨土以心淨故則佛土淨直心即志誠大乘即六念發願淨名疏釋豈同事行如何以淨土求生一向為取著事相有生之心而為行法又以單修事禪而生梵天為例得非違佛意之甚乎二者違祖有三不便一者疏以修心玅觀感佛土淨為經宗致則一心三觀為能修四種淨土為所到而專以取著牽生為因其能感上品寂光之生乎二者疏以一心三觀釋觀一體三身釋佛既以觀佛為行必舉正收依舉主攝眾能修既深所證乃極雖通被四機只從圓深判文之旨故佛之意故其一心三觀一體三身是取著成業之行否三者大師十疑論專以生無生性滅無滅跡令契無生方能感土終日取捨且無猒欣終日求生未甞脫離豈是有生之法乎若以事理二觀有生無生對分此彼兩土之行者深為失旨佛經祖疏竝以事理兼修利鈍竝被據佛本意盡欲以金臺攝引上品利生其奈機有利鈍之殊故生有三品之別解第一義而以大乘真淨之心求生淨土必得上生中下既鈍此理難皆事不獲已故於慈心攝受不失令於事相專心亦可得生我國生我國已經歷劫數方得見佛既機有未可故佛亦慈悲此亦如來廣開方便攝此羣生故須上體佛心俯求機種利鈍兼被事理竝陳則利機直坐金蓮中下須經劫數利機雖終目欣猒未甞取捨中下於取捨之念亦至無生竝須於事而達理於生見無生方能契佛祖本心達往生逕路如何徑挺分別彼此克定有求專在事門決令著相是則此經但為下根者設而無上品之機經中所以備明九品意在見賢思齊瑛公專執事修反使壓良為賤乃令一彈指頃得百千陀羅尼者與夫滿十二劫方發菩提心者同日而語豈非促靈鳳為拙鳩乎仍使如來玅力無緣大勳永無攝生令人上品豈非屈神光為爝火乎在機既失其高賢於應亦喪其玅德其可為學教之眼目修行之要門者乎經中雖攝機寬廣大師從高深判經瑛特去無生之文從有相之行深所不可大凡釋義寧可以深收淺不可從淺失深此實大害故向為未全可者也慈雲法師決疑行願云九品生相各有行類上輩三品須解須行故文云汝行大乘解第一義即其人也意令學者見賢思齊企金臺而高升唯玅觀而是托若其中下之流六品生因只是精持禁戒行世仁慈乃至下下品生本是惡逆十念精誠往生彼國但能知有淨土盡可回心苟不然者寧容九品之差降玅哉慈雲深達佛祖之意則無失機之咎瑛之所論亦令高明之機同彼愚夫之習可不哀歟以慈雲之文格瑛公之見得無慚色紹興辛未元宵書于崑山慧聚寺普賢閣白蓮澤山叟(與咸)願與法界有情同步金臺上品。
　　全書二卷今傳下卷良錦美繡尺寸可珍故今梓行觀覽君子有得全本見付幸甚。
　　元祿十七年歲次甲申初春穀且