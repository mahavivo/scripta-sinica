古画品录
　　
　　南朝齐　谢赫
　　
　　夫画品者，盖众画之优劣也。图绘者，莫不明劝戒、著升沉，千载寂寥，披图可鉴。虽画有六法，罕能尽该。而自古及今，各善一节。六法者何？一，气韵生动是也；二，骨法用笔是也；三，应物象形是也；四，随类赋彩是也；五，经营位置是也；六，传移模写是也。唯陆探微、卫协备该之矣。然迹有巧拙，艺无古今，谨依远近，随其品第，裁成序引。故此所述不广其源，但传出自神仙，莫之闻见也。
　　
　　第一品（五人）
　　
　　陆探微。事五代宋明帝，吴人。穷理尽性，事绝言象。包前孕后，古今独立。非复激扬所以称赞，但价之极乎上上品之外，无他寄言，故屈标第一等。
　　
　　曹不兴。五代吴时事孙权，吴兴人。不兴之迹，殆莫复传。唯秘阁之内一龙而已。观其风骨，名岂虚成！
　　
　　卫协。五代晋时。占画之略，至协始精。六法之中，迨为兼善。虽不说备形妙，颇得壮气。陵跨群雄，旷代绝笔。
　　
　　张墨、荀((曰助))五代晋时。风范气候，极妙参神。但取精灵，遗其骨法。若拘以物体，则未见精粹。若取之外，方厌高腴，可谓微妙也。
　　
　　第二品（三人）
　　
　　顾骏之。神韵气力，不逮前贤；精微谨细，有过往哲。始变古则今，赋彩制形，皆创新意。如包牺始更卦体，史籀初改画法。常结构层楼，以为画所。风雨炎燠之时，故不操笔；天和气爽之日方乃染毫。登楼去梯，妻子罕见。画蝉雀，骏之始也。宋大明中，天下莫敢竞矣。
　　
　　陆绥。体韵遒举，风彩飘然。一点一拂，动笔皆奇。传世盖少，所谓希见卷轴，故为宝也。
　　
　　袁((艹倩))。比方陆氏，最为高逸。象人之妙，亚美前贤。但志守师法，更无新意。然和璧微玷，岂贬十城之价也。
　　
　　第三品（九人）
　　
　　姚昙度。画有逸方，巧变锋出，((鬼音))魁神鬼，皆能绝妙。奇正咸宜，雅郑兼善，莫不俊拔出人意表，天挺生知非学所及。虽纤微长短，往往失之。而舆皂之中，莫与为匹。岂直栋梁萧艾可搪突((王与))((王番))者哉！
　　
　　顾恺之。五代晋时晋陵无锡人。字长康，小字虎头。除体精微，笔无妄下。但迹不逮意，声过其实。
　　
　　毛惠远。画体周赡，无适弗该，出入穷奇，纵黄逸笔，力遒韵雅，超迈绝伦。其挥霍必也极妙，至于定质，塊然未尽。其善神鬼及马，泥滞于体，颇有拙也。
　　
　　夏瞻。虽气力不足，而精彩有余。擅名远代，事非虚美。
　　
　　戴逵。情韵连绵，风趣巧拔。善图贤圣，百工所范。荀、卫以后，实为领袖。及乎子((禺页))能继其美。
　　
　　江僧宝。斟酌袁陆，亲渐朱蓝。用笔骨梗，甚有师法。像人之外，非其所长也。
　　
　　吴((日东))。体法雅媚，制置才巧。擅美当年，有声京洛。
　　
　　张则。意思横逸，动笔新奇。师心独见，鄙于综采。变巧不竭，若环之无端，景多触目，谢题徐落云此二人后不得预焉。
　　
　　陆杲。体制不凡，跨迈流欲。时有合作，往往出人点画之间。动流恢服，传于后者，殆不盈握。桂枝一芳，足征本性。流液之素，难效其功。
　　
　　第四品（五人）
　　
　　蘧道愍。章继伯。并善寺壁，兼长画扇，人马分数，毫厘不失，别体之妙，亦为入神。
　　
　　顾宝先。全法陆家，事之宗禀。方之袁((艹倩))，可谓小巫。
　　
　　王微。史道硕。五代晋时。并师荀、卫，各体善能。然王得其细，史传以似真。细而论之，景玄为劣。
　　
　　第五品（三人）
　　
　　刘顼。用意绵密，画体简细，而笔迹困弱。形制单省。其于所长，妇人为最。但纤细过度，翻更失真，然观察祥审，甚得姿态。
　　
　　晋明帝。讳绍，元帝长子，师王厉。虽略于形色，颇得神气。笔迹超越，亦有奇观。
　　
　　刘绍祖。善于传写，不闲其思。至于雀鼠笔迹，历落往往出群。时人为之语，号曰移画，然述而不作，非画所先。
　　
　　第六品（二人）
　　
　　宋炳。炳明于六法，迄无适善，而含毫命素，必有损益，迹非准的，意足师放。
　　
　　丁光。虽擅名蝉雀，而笔迹轻羸。非不精谨，乏于生气。