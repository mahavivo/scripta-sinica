《泰泉乡礼》 六卷 （明）黄佐 撰
　　
　　原序
　　
　　卷一 乡礼纲领
　　
　　卷二 乡约
　　
　　卷三  乡校
　　
　　卷四  社仓
　　
　　卷五 乡社
　　
　　卷六 保甲
　　
　　
　　泰泉乡礼序
　　
　　夫道有隆污，俗由升降。故俗者，其效情者乎？情者，其效治者乎？故曰人情者，圣王之田也。故礼以耕之，义以种之，学以耨之，仁以聚之，乐以安之，故治隆而俗不庬也。周秦之际，其宇宙之大限乎？德色谇语，贾生有遗戚矣。间有兴礼让、修教化于郡县之中，民亦翕然丕变其俗。孟子曰：“乃若其情，则可以为善矣。”斯非其明徵哉！吾广宫詹学士泰泉黄公咨嗟薄俗，嘅然逖慕于古之遗治。昔在家食，辑为《乡礼》一书，要在于敬身明伦，讲信修睦，主乡约以励规劝，而谨乡校，设社仓，则豫教与养，秩里社，联保甲，则重祀与戎。身心既淑，礼乐备举，凡以约其情而治之，使乡之人习而行焉，善俗其有几乎！此公之志也。是故约正以纲之，教读以纪之，士大夫以帅之，有司以表正而董治之，斯所谓待人而行者乎！香山令文岩邓君见而叹曰：“韪哉！兴化善治之道，其必由此欤！夫情比于礼而乡治矣，俗成于乡而天下治矣，不帅胡化？不令胡从？我其责哉！”则造于公而请焉曰：之邑也，公之乡也，公实帅之。予小子，匪表正之能，敢不黾勉以承公后，矧曰嗣必有兴者乎！既乃序其书而梓之，盖广德心而公诸天下也。谓何子鮤盍申识之，鮤鄙人也，何敢为佞？然实幸其相与以有成，且将以风乎治政者也。夫古今人岂不相及哉？君必勉之。乃若普惠养之政，息兼并之风，使其富而可敎，从之也轻，则有孔孟之矩在，君必能与天下之英熟图之矣。《书》曰：“迩可远在兹。”其斯编之谓与!嘉靖己酉夏四月既望，顺德何鮤撰。
　　
　　詹事泰泉公先提督广西学政，所著《乡礼》，凡六卷，兹又以《士相见礼》及《投壶》《乡射》诸篇附之，合七卷云。先是，书盖刻于广之藩司，颁诸郡邑行矣。彼都人士讲明诵说，见诸行事，夫固有所感发兴起，以蹈道迁义哉！香山内周邑井，外接岛夷，四顾汪洋，迥千里而孤悬海表焉。其士民错居阻险，思奢俭之中，厪耕织之务，能知其所为己，盖自昔为然。若乃亲亲尊尊之制，比闾族党之交，律己教人之法，周旋升降之文，钟鼓管弦之声，凡以反廉愧之节、仁义之厚，使人人回心向道，日迁善远罪而不自知，顾在此而不在彼也。夫民刚柔轻重，迟速异齐，系水土之风气，故谓之风。动静取舍，唯上所好恶，故谓之俗。风俗淳厚，风雨时节，灾害不生，凡民知所自爱，重犯法，亡盗贼，就地险远和气之应，贤于内郡，斯所谓礼教素行，政修民和之所致哉！《书》曰：“光天之下，至于海隅。”此言王者文命所敷，无远不届也。在昔文王之德，其下化之，《周南》《召南》之诗作焉。故论风俗茂美，于周为盛。圣天子端拱穆清，化行海外，则斯邑诸人士，其于礼乐教化政俗雍容之会，亦维风可观矣。夫以文王之德，诗人系之于《二南》，斯岂非周召之治哉?今公以《乡礼》名书，行且达之天下，而上致其君，兴太平，成雅俗。《书》曰：“始于家邦，终于四海。”斯大臣辅相之事，公以为何如！迁不佞，敬取是书重刻于香山之邑斋。夫香山，公桑梓在焉，公用之于天下，其次第则自斯始。嘉靖己酉春二月之吉，知香山县事闽邓迁叙。
　　
　　 
　　 泰泉乡礼卷一  
　　  乡礼纲领
　　
　　
　　凡乡礼纲领。在士大夫，表率宗族乡人，申明四礼而力行之，以赞成有司教化。其本原有三：一曰立教，二曰明伦，三曰敬身。
　　
　　乡士大夫会同志者，择月吉斋戒，具衣冠，相率以正本三事相砥励，申明四礼条件，誓于神明，在城誓于城隍，在乡则里社可也。
　　
　　立教以家达乡。其目三：
　　
　　一曰小学之教。凡小儿八岁以上，出就外傅，从学乡校。或延师家塾，教以正容体，齐颜色，顺辞令。务在朴厚醇谨，事事循规蹈矩。必先孝弟，内事父母，外事师长，侍立终日，不命之坐，不敢坐。平居虽甚热，在父母长者之侧，不得去巾袜缚绔。衣服惟谨。行步出入，毋得入茶酒店肆。市井里巷之语，郑卫之音，毋经于耳。不正之书，非礼之色，毋经于目。其或有纳于邪者，罚其父兄。
　　
　　二曰大学之教。凡子弟十有五岁以上者，入庠序肄业，教以言行相顾，收其放心，以学颜子之所学。言温而气和，于怒时遽忘其怒，而观理之是非，则怒渐可以至于不迁。过而能悔，又不惮改，则过渐可以至于不贰。虽质鲁未通文字者，亦以是教之，使日渐脱去凡近，以游高明。近世浅薄，以谑浪笑傲、漫无圭角而相欢狎者为好人，以轻俊獧躁、诗酒豪放、妄自高大者为豪杰，以读书数千卷、高才能文章、凌忽尊长、眼空古今者为大才，以纵谈名理未及躬行、诮骂程朱自立门户者为道学。兹四等，始以要名，终不足齿，纵能售其奸以得志，竟成何等人物！吾党所宜切戒！其有子弟庸鄙，私纵家人挟势为虐、取利肥家者，众共罚之。事发到官，毋得营救。
　　
　　三曰乡里之教。凡士大夫居乡，宜依古礼，尊者为父师，长者为少师。与闾里之人相约而告谕之曰：凡我乡人，父慈子孝，兄友弟恭，夫和妇顺。毋以妾为妻，毋以下犯上，毋以强凌弱，毋以富欺贫，毋以小忿而害大义，毋以新怨而伤旧恩。善相劝勉，恶相规戒，患难相恤，婚丧相助，出入相友，疾病相扶持。小心以奉官法，勤谨以办粮役。毋学赌博，毋好争讼，毋藏奸恶，毋幸人灾，毋扬人短，毋责人不备。事从俭朴，毋奢靡以败俗，毋论财而失婚期，毋居丧而设酒肉，毋溺风水而久停柩，毋信妖巫、作佛事而忍心火化。仍各用心修立社学，教子弟以孝弟忠信之行，使毋流于恶。所有乡约四礼条件，各宜遵守。其有阻挠不行者，许教读呈官问究。
　　
　　明伦以亲及疏。其目五：
　　
　　一曰崇孝敬。凡居家务尽孝，养必薄于自奉而厚于事亲。又推事亲之心以厚于追远，家必有庙，庙必有主，月朔必荐新。时祭用仲月。冬至祭始祖，立春祭先祖，季秋祭祢。忌日迁主，祭于正寝。或随俗于春秋仲月望日兼祭祖祢。事死之礼，必厚于事生者。庙主之制，同堂异室，则左昭右穆；同堂不异室者，依《家礼》，以右为上。其有嗣续不明、阴育异姓者，众共罚之。
　　
　　二曰存忠爱。凡士大夫居乡，虽致仕，必明吉月朝服而朝之义。正旦、冬至等节，相率盛服向北行庆贺礼如仪。其有议朝廷利害得失，及居是邦而非其大夫者，必罚。
　　
　　三曰广亲睦。凡创家者，必立宗法。大宗一，统小宗四。别子为祖，以嫡承嫡，百代不絶，是曰大宗。大宗之庶子，皆为小宗。小宗有四，五世则迁。己身庶也，宗祢宗。己父庶也，宗祖宗。己祖庶也，宗曾祖宗。己曾祖庶也，宗高祖宗。己高祖庶也，则迁，而惟宗大宗。大宗絶，则族人以支子后之。凡祭，主于宗子。其余庶子虽贵且富，皆不敢祭，惟以上牲祭于宗子之家。宗子死，族中虽无服者，亦齐衰三月。祭毕，而合族以食。朞而齐衰者，一年四会食。大功以下，世降一等。异居者必同财，有余，则归之宗；不足，则资之。宗族大事繁，则立司货、司书各一人。宗子愚幼，则立家相以摄之。各修族谱，以敦亲睦。或有骨肉争讼者，众共罚之。若肯同居共爨者，众相褒劝。
　　
　　四曰正内则。凡礼，必谨夫妇。男女必有别，妻妾必有序，宫室必辨外内。男子毋得昼寝于内，妇女毋得踰阈。虽奴婢，亦必动遵礼度。其有贞节妇女，众共歌扬，以为闺门之劝，以闻于有司。
　　
　　五曰笃交谊。凡德业相劝，过失相规，礼俗相交，患难相恤，详见乡约。
　　
　　敬身以中制外。其目四：
　　
　　一曰笃敬以操行。凡读书讲学，必以治心养性为本，寡嗜欲，薄滋味，正其衣冠，摄其威仪，以为民望。听琴赋诗之外，声伎演戏、博奕奇玩之类，及世利纷华，一切屏绝。其有非僻傲惰者，众共罚之。
　　
　　二曰忠信以慎言。凡出言，必主忠信，毋得夸诳。相约共行四礼条件，有始从终背，阴为阳掩，与凡不能践言者，众共罚之。
　　
　　三曰节俭以利用。凡一年之用，置簿开算。粮役之外，所有若干，以十分均之，留三分为水旱不测之备，一分为祭祀之用，六分分作十二月之用。若闰，则分作十三月之用。取一月合用之数，约为三十分，日用其一。凡茶饭鱼肉、宾客酒浆、子孙纸笔束修及干事奴仆等费，皆取诸其间，可余而不可尽。用至七分为得中，不及五分为太啬。其所余者，别置簿收管，以为冬夏裘葛、修葺墙屋、医药丧葬及吊丧问疾、时节馈送，毋得奢侈，侵过次日之用。一日侵过，无时可补，便有窘匮之渐。宜一味节啬，免至于求亲旧、出息通借，以招耻辱。若速客置酒，当知会数而礼勤、物薄而情厚之义。酒或七行，或十行，量洪者不过十二行而止。果五品，殽五品，羮三品，割胾二品。器用甆漆，虽亲戚上客，一以为凖。其有过用多品者，众共罚之。元夕、上巳、端午、中秋、重阳、腊日立为六会，相与燕游山水，以宣乐意。果殽宜视待客为杀。
　　
　　四曰宁静以安身。凡居乡，闭户端坐，自觉胸次悠然，与造物游。故圣人主静，君子慎动。不得已，乃可一出。语所谓“非公事，未尝至于偃之室”，古人何等自重！若与有司往来，自有常礼，毋得私谒，自取讥议。违者众共罚之。
　　
　　右三件，本朱子《小学》，参以陆氏家制、吕氏宗法而损益之。违者宜各相纠。不悛，书于乡约过籍以行罚。
　　
　　既正本原，乃行四礼，以人户田产厚薄别为三等：田十顷以上者为上户，五顷至九顷者为中户，一顷至四顷者为下户。商贾之家，较其所积多寡，准是为差。无财产者，通为一等。随其厚薄，定为品节，俾各遵守。必先躬行，以为宗族乡里表率。又于各乡推择约正、约副以主之。毎月朔望，乡校教读讲明，以示乡约之众。众有违犯，责在约正、约副。约正、约副有过，责在教读。容情不举者，许里排会同在学生员群纠之，有司惩之。四礼:俱依文公《家礼》。此乃条件。
　　
　　一曰冠（凡四条）
　　
　　凡冠礼，士大夫延有德之宾行于家。乡人行于乡校，以教读为宾。衣服之美恶，酒食飨宾之丰俭，以上、中、下户为差等，下户不可越中，中不可越上。凡子弟未冠者，不得以字行。冠而字之，毋得犯古圣贤及先世之讳。
　　
　　凡月朔，各乡教读以子弟之始冠者见有司，有司诲以成人之道。
　　
　　凡谢宾，束帛不必如古人之数，上户绢一匹，中户布一匹，下户帕一方。
　　
　　二曰昏(凡十五条)
　　
　　凡昏礼，古有问名、纳采、纳吉、纳征、请期、亲迎六节，今随俗省略，惟行纳采、纳征、请期、亲迎。
　　
　　凡男女婚嫁以时，男子未及十六、女子未及十四成昏者，谓之先时。男子二十五以上、女子二十以上未成昏者，谓之过时。先时者夭，过时者病，皆不能顺阴阳交际以保合太和。乡约正及乡校师宜时加省谕。
　　
　　凡纳采，用酒牲、梹榔、果品，随俗。上户通计所费银不过三两，中户所费不过二两，下户所费不过一两。
　　
　　凡纳征，用钗币、酒牲、梹榔，随俗。上户通计所费银不过十五两，中户所费不过十两，下户所费不过五两。近日纳采、纳征者，止用细茶一盒，纳钗物其中，尤为简便，可以通行。其送礼之人，非隔水路者，毋得多与铜钱，下程惟待以酒饭。
　　
　　凡请期，不分上中下户，惟遣使通书而已，礼物不用。
　　
　　凡亲迎，不许用鼓吹杂剧，送迎交馈。其有隔水路而用装彩大船、铜鼓仪仗，陆路用蒲灯、花筒、爆仗等项者，罪之。
　　
　　凡纳采、纳征、请期，具书如女氏，女氏复书，礼也。乡俗叠用三缄，于亲迎之日贮之银筒以往，鄙俚之甚，今悉依《家礼》改正。
　　
　　凡亲迎，鄙俗先一夕燕其子，子必据尊席而坐，谓之渐老宴。所宜痛革。今后止依父醮子之礼，命之孤。子惟告于庙，受命于母。其女家先一夕燕女，聚亲戚，唱乡歌，谓之歌堂。今亦革去，惟母醮女如礼。凡婿至，奠雁毕，主人酌之酒而劳之币，此俗已久革。若婿以次日见女之父母，设燕者听。或婿所居去女家有三五日路程者，许随俗候女轿出门，即见女之父母。女之父母惟致币于婿，不必设宴。
　　
　　凡女服，首饰衣裙随俗，但不许用违禁之物。上户通计所费银不过三十两，资装器物之费半之；中户所费不过二十两，资装器物之费半之；下户所费不过十两，资装器物之费半之。其僭用珠冠命服、金银器皿者有罪。上户女从者一人，男僮一人。中户以下女从一人。无者勿强。
　　
　　凡妇见舅姑，用币，余皆不用，明义分也。乡俗见诸亲有帛。妇不见外姓，别男女也。乡俗例见异姓，诸亲及乡党无所分别。今悉正之。惟见同姓尊长。亲迎后三日、七日及遇俗节，女氏使人于壻家，用米面点心。上户四品，每品不过二盒；中户四品，每品不过一盒；下户惟用茶果，亦不过四品，每品不过一斤。凡此所以撙节财用，勿为无益之费，自取窘匮。
　　
　　凡昏礼，不得用乐。贺昏非礼，宜更贺为助，礼物随宜。
　　
　　凡三等人户之下聘，用酒一埕，鹅二只，各布二疋，茶一盒。妇荆钗布裙见舅姑而已。贫不能具者，约正、约副率闾里科少钱以助之，勿令失时。
　　
　　凡媒妁为人议婚，须通达二家之情，待其许诺，毋得饶舌欺诳，但求成事，以贻他日之悔。事发，罪媒妁。谢媒妁之礼，上户银不过一两，中户五钱，下户一钱。其有溺阴阳年月不肯成昏及论财者，罪其父母。
　　
　　凡生女多，惧贫难嫁，自行淹溺，访出，将父母送官惩治如律。近闻有等村民，自杀其女，以免费奁饰。此风渐不可长，教读及约正、约副宜早谕之。
　　
　　三曰丧（凡九条）。
　　
　　凡居丧，要以哀戚襄事为主，不许匿丧成昏。吊宾至，不许用币，不许设酒食。惟自远至者，为具素食，不用酒。孝子不许易凶为吉，赴他人酒席。乡俗有旬七会饮，及葬，有山头等酒会，皆深为害义，犯者有罪。
　　
　　凡丧事，不得用乐，及送殡用鼓吹杂剧、纸幡纸鬼等物，违者罪之。
　　
　　凡居丧，始惟食粥蔬素，不得饮酒食肉、寝处于内。大祥后，禫而后饮醴酒，食干肉。有能尽礼者，众共核实，以凭旌奖。
　　
　　凡停柩踰年不葬，及溺于风水、兄弟相推托不葬者，各行戒谕。违者罪之。
　　
　　凡致奠，上户用猪羊各一，所费银不过三两；中户用猪一，所费银不过二两；下户用五牲，所费不过一两。不能具者，惟炙鸡絮酒尽哀亦可。僭用牛马者罪之。凡三等人户之下葬，用薄棺，不许焚尸。贫不能葬者，约正、约副率闾里科少钱以助之，毋令暴露。
　　
　　凡葬，依《家礼》，用灰隔，不必用椁。棺内毋得用金银钱帛。
　　
　　凡火化者，忍心害理，宜送官严惩，子孙依律死罪，工人各行重治。
　　
　　凡葬埋，宜依族瘗之礼，左昭右穆，不得淆乱。其有乘时强占他人坟地，送官惩治。
　　
　　四曰祭（凡四条）。
　　
　　凡祭礼，所以报本追远，不可不重。近世多不行四时之祭，惟于忌日设祭。前期不斋，临祭无仪，祭毕请客饮酒。皆非礼也。今宜悉依朱子《家礼》，上户立祠，中户以下就正寝设韬椟奉祀，岁时朔望如礼。凡祖祢，逮事者，忌日有终身之丧，是日素服，不饮酒食肉，居宿于外。曾祖以上，不逮事者，服浅淡衣服，礼视祖祢逮事者为杀。
　　
　　凡时祭，属吉礼，上户有祭田者，祭毕归胙于教读及约正、约副。
　　
　　凡上户，准古礼，庶士得祭门、户、井、灶、中溜，即中宫土地神。是为五祀。有疾病，惟祷于祠堂及五祀，或里社。中户、下户惟祷于祠堂、里社。不许设醮禳星，听信巫觋。违者罪之。
　　
　　右四礼条件，多遵白沙陈氏与宁都丁氏所定，参以义门郑氏《家范》而损益之。其有官爵者，宜遵洪武礼制，不在此例。
　　
　　既行四礼，有司乃酌五事，以综各乡之政化教养及祀与戎，而遥制之：一曰乡约，以司乡之政事；二曰乡校，以司乡之教事；三曰社仓，以司乡之养事；四曰乡社，以司乡之祀事；五曰保甲，以司乡之戎事。乡约之众，即编为保甲。乡校之后，立为社仓，其左为乡社。各择有学行者为乡校教读，有司聘之。月朔，教读申明乡约于乡校，违约者罚于社，入谷于仓。约正、约副，则乡人自推聪明诚信、为众所服者为之，有司不与。
　　
　　凡行乡约、立社仓、祭乡社、编保甲，有司俱毋得差人点查稽考，以致纷扰。约正、约副姓名，亦勿遽闻于有司。盖在官则易为吏胥所持。
　　
　　各乡教读，待约正、约副率乡人行四礼、举五事各有成绩，乃举其尤最者往在城四隅社学，随地方报姓名以闻于有司。有司核实，乃延见，赐坐啜茶而旌赏之，免其杂泛差役。其有好为异论、鼓众非毁礼义、不率教之人，亦以姓名闻于有司，有司严惩治之。如有变警，各乡教读使约正、约副报闻，亦如之。
　　
　　凡在城四隅社学，视各乡校为重，宜延聘致仕教官及监生、生员学行尤著者以为教读，每隅各一人。各乡自东路入者，臧否警变，东隅教读掌之；自南路入者，南隅教读掌之；西隅、北隅亦然。有司欲见，则帅之入见。古人咨四岳，辟四门，以明目达聪，意亦如此。朱子保伍法，于县郭置隅官四人，以制诸乡。近宁都丁氏令新会亦置四乡，乡老以统众乡都老，皆此法也。
　　
　　有司与同僚各以四事自勉，而为民去其十害。
　　
　　四事：
　　
　　一曰律己以廉。凡为政者，万分廉洁，止是小善；一点贪污，便为大恶。不廉之吏，如蒙不洁，虽有他美，莫能自赎。故以此为四事之首。
　　
　　二曰抚民以仁。凡为政者，当体天地生万物之心，与父母保赤子之心，有一毫之惨刻，非仁也；有一毫之忿疾，亦非仁也。
　　
　　三曰存心以公。凡为政者，不闻诸葛公之言乎：吾心如秤，不能为人作轻重。传曰：公生明。私意一萌，则是非易位，欲事之当理，不可得也。
　　
　　四曰莅事以勤。凡当官者，一日不勤，下必有受其弊者。古之圣贤，犹且日昃不食，坐以待旦，况其余乎？今之世有勤于吏事者，反以鄙俗目之，而诗酒游宴，则谓之风流娴雅，此政之所以多疵，民之所以受害也。不可不戒。
　　
　　十害：
　　
　　一曰断狱不公。狱者民之大命，岂可少有私曲？
　　
　　二曰听讼不审。讼有虚有实，听之不审，则实者反虚，虚者反实矣，其可苟哉！朱子曰：今世官府惟以苟且逐旋挨去为事，挨得过时且过，曲直在前，只不理会，庶几民自不来，以此为止讼之道。民有寃抑，无处伸诉，只得忍遏，遂以为无讼。此尤当戒也。
　　
　　三曰淹延囚系。一夫在囚，举室废业，囹圄之苦，度日如岁，其可淹久乎！
　　
　　四曰惨酷用刑。刑者，不获已而用之。人之体肤，即己之体肤也，何忍以惨酷加之？今为吏者，好以喜怒用刑，甚者或以关节用刑。刑以代天纠罪，岂逞忿行私之具哉？不可不戒。
　　
　　五曰泛滥提解。一夫被提，举家皇扰，出官费用，贫者不免举债，甚至破家，其可泛滥乎？动輙以一干人犯提解者，宜省。
　　
　　六曰招引告讦。告讦乃败俗乱化之原，有犯者自当痛治，何可勾引出告示，召人告首阴私？罪犯有此，实为非法。
　　
　　七曰重叠催科。税出于田，一岁一收，岂宜再税？懵于政者，税已输而注不销，必再追重纳而后已。亦有今日收讫，被其隐匿，明日复追收者。破家荡产，鬻妻卖子，往往由之。
　　
　　八曰科罚取财。民间自输税之外，一毫不当妄取。今有司科罚，多收纸价，与夫非法科敛者，皆民之深害也。不可不革。
　　
　　九曰纵吏下乡。乡村小民，畏吏如虎，纵吏下乡，犹纵虎出柙也。皂隶、防夫、快手，尤当禁戢。
　　
　　十曰低价买物。物同则价同，岂有公私之异？今有所谓铺行者，毎官司买物，视民价率减十之二三，或不即还，候久绝望，甚至白取，民何以堪！
　　
　　月朔，教读帅约正、约副之贤者，以次往见有司。有司赐坐啜茶，问各乡风俗及民疾苦、礼教行否。四事未能，十害未屏，皆许直言无隐。言有可用者，必加褒奬。
　　
　　右件，出西山真氏《政经》，参以朱子《政训》而附注之，以为官箴。乡士大夫既能倡之，而有司又能自尽如此，而四礼不行、乡约以下五事不举者，未之有也。愿相与勖焉。
　　
　　泰泉乡礼卷二 乡约
　　
　　凡乡之约四：一曰德业相劝，二曰过失相规，三曰礼俗相交，四曰患难相恤。
　　
　　众推一人有齿德者为约正，有学行者二人副之。约中月轮一人为直月，约正、副不与直月之数。约正总理期会告谕，约副赞相礼仪，辅佐约正，直月掌走报干办。
　　
　　置三籍，凡愿入约者书于一籍，德业可观者书于一籍，过失可规者书于一籍。直月掌之，月终则以告于约正而授于其次。
　　
　　德业相劝
　　
　　德谓孝于父母、友于兄弟，肃于闺门、和于亲党，言必忠信、行必笃敬，见善必行、闻过必改之类。
　　
　　业谓读书治田、营家济物、兴利除害、居官举职，凡明伦敬身者皆是。如礼乐射御书数之类，皆可为之。非此之类，皆为无益。
　　
　　右件德业，同约之人各自进修，互相劝勉。会集之日，相举其能者书于籍，以警励其不能者。
　　
　　过失相规
　　
　　过失谓犯义之过六，犯约之过四，不修之过五。
　　
　　犯义之过
　　
　　一曰酗博斗讼。酗谓纵酒喧竞。博谓赌博财物。斗谓斗殴骂詈。讼谓告人罪恶，意在害人，诬赖争诉，得已不己者。若事干负累及为人侵损而诉之者，非。
　　
　　二曰行止踰违。踰礼违法众恶皆是。
　　
　　三曰行不恭逊。侮慢齿德者，持人长短者，恃强凌人者，知过不改、闻谏愈甚者。
　　
　　四曰言不忠信。为人谋事，陷人于恶。或与人要约，退即背之。或妄说事端，荧惑众听者。
　　
　　五曰造言诬毁。诬人过恶，以无为有，以小为大，面是背非。或作嘲咏匿名文书，及发扬人之隐无状可求，及喜谈人之旧过者。
　　
　　六曰营私太甚。与人交易伤于掊克者，专务进取不恤余事者，无故而好干求假贷者，受人寄托而有所欺者。
　　
　　犯约之过
　　
　　一曰德业不相劝，二曰过失不相规，三曰礼俗不相交，四曰患难不相恤。
　　
　　不修之过
　　
　　一曰交非其人。所交不限士庶，但凶恶及游惰无行、众所不齿者而已。朝夕与之游处，则为非其人。若不得已而暂往还者，非。
　　
　　二曰游戏怠惰。游谓无故出入及谒见人上务闲适者，戏笑无度及意在侵侮，或驰马击鞠与虽不赌财物而铺牌演戏、奕棋双陆、玩弄骨董、雅好弹唱、广收花石、猎养禽鸟作诸无益者。怠惰谓不修事业，及家事不治、门庭不洁者。
　　
　　三曰动作无仪。谓进退太疏野及不恭者，不当言而言及当言而不言者，衣冠太华饰及全不完整者，不衣冠而入街市者。
　　
　　四曰临事不恪。主事废亡，期会后时，临事怠惰者。
　　
　　五曰用度不节。谓不计家之有无过为侈费者，不能安贫而非道营求者。
　　
　　右件过失，同约之人各自省察，互相规戒。小则密规之，大则众戒之。不听，则会集之日，直月以告于约正。约正以义理诲谕之。谢过请改，则书于籍以俟。三犯，则行罚。其争辩不服与终不能改者，皆听其出约。
　　
　　礼俗相交
　　
　　礼俗之交，一曰尊幼辈行，二曰造请拜揖，三曰请召送迎，四曰庆吊赠遗。
　　
　　尊幼辈行
　　
　　一曰尊者，谓长于己三十岁以上、在父行者。
　　
　　一曰长者，谓长于己十岁以上、在兄行者。
　　
　　三曰敌者，谓年上下不满十岁者，长者谓稍长，少者谓稍少。
　　
　　四曰少者，谓少于己十岁以下者。
　　
　　五曰幼者，谓少于己二十岁以下者。
　　
　　造请拜揖(凡三条)
　　
　　一曰凡少者、幼者于尊者、长者，岁首、冬至、四孟月朔辞见贺谢，皆为礼见。皆具名帖，用白纸折幅，楷书，少者曰：侍生姓名再拜。幼者曰：晚侍生姓名顿首拜。或作学生契家子或姻戚，则作忝眷，或作拜谢。拜贺随宜。服色，有官则冠带，诸生则儒巾襕衫，余人角巾青直领。辞见谓久出而归则见，远适将行则辞，出入不及一月者否。贺谢谓已有贺事当谢，人有庆事如寿旦、生子、升官、受封、起第之类，则往贺之。凡当行礼而有恙故，皆先使人白之。或遇雨雪，则尊长先使人喻止来者。
　　
　　此外候问起居、质疑白事及赴请召，皆为燕见，服深衣凉衫皆可，尊长令免，即去之。
　　
　　尊者受谒，不报。岁首、冬至，具名令子弟报之，如其服。
　　
　　长者岁首、冬至具名帖报之，如其服。余令子弟以己名帖代行。
　　
　　凡敌者，岁首冬至、辞见贺谢相往还，用笺纸一小片，书其上曰侍生姓名拜。稍不敌，则书友生、知生、乡生辱交之类。服色同上。
　　
　　凡尊者、长者无事而至少者、幼者之家，唯所服通名。而敌者或用老拙、老友之类，或不通名可也。敌者燕见亦然。
　　
　　二曰凡见尊者、长者，门外下马，俟于外次，乃通名。凡往见，将入门，必问主人食否、有他客否、有他干否。度无所妨，乃命展刺。有妨，则少俟。或且退后。皆仿此。若年少居显官而乘轿者，亦如之。
　　
　　主人使将命者先出迎客，客趋入，至庑间，主人出，降阶。客趋进。主人揖之，升堂。礼见，再拜而后坐。燕见不拜。旅见则旅拜。少者、幼者自为一列。幼者拜，则跪而扶之。少者拜，则跪扶而答其半。若尊者、长者齿德殊绝，则少者、幼者坚请纳拜，尊者许则立而受之，长者许则跪而扶之。拜讫，则揖而退。主人命之坐，则致谢，讫，揖而坐。若稍敌，则相对行再拜礼。凡称呼，尊、长曰老先生，敌者相谓曰先生，于少者则字之，幼者则名之。若异爵，尊、长曰老大人，敌者、少者曰大人。
　　
　　退。凡相见，主人语终，不更端，则告退。或主人有倦色，或方干事而有所俟者，则告退可也。后皆仿此。主人送至庑下，则三辞，许则揖而退。出大门，乃上马。不许，则从其命。若送至大门，让尊、长先，己必随行在后，毋得相并。
　　
　　凡见，敌者门外下马，使人通名，俟于庑下或厅侧。礼见则再拜，稍少者先拜。旅见则特拜。
　　
　　退，则主人请就阶上马，徒行则主人送于门外。凡少者以下，则先遣人通名，主人具衣冠以俟。客入门下马，则趋出迎，揖，升堂。来报礼，则再拜谢，客止之则止。
　　
　　退，则就阶上马，客徒行，则迎于大门之外，送亦如之。仍随其行数步，揖之则止，望其行远，乃敢入。
　　
　　三曰凡遇尊长于道，皆徒行，则趋进揖。尊长与之言，则对，否则立于道侧，以俟尊长已过，乃揖而行。或皆乘马，于尊者则回避之，于长者则立马道侧，揖之，俟过，乃揖而行。若己徒行而尊长乘马，则回避之。凡己徒行，遇所识乘轿者，皆仿此。
　　
　　若己乘马而尊长徒行，望见则下马，前揖。己避亦然。过既远，乃上马。若尊长令上马，则固辞。遇敌者，皆乘马，则分道相揖而过。彼徒行而不及避，则下马揖之，过则上马。遇少者以下，皆乘马，彼不及避，则揖之而过。或欲下，则固辞之。彼徒行不及避，则下马揖之。若于幼者，则不必下可也。
　　
　　请召迎送（凡四条）
　　
　　一曰凡请尊长饮食，亲往投书，诺则拜之，辞则止。既许赴，至日黎明，复遣子弟迎之。既至，明日亲往拜辱。若专召他客，则不可兼召尊长。如礼薄，则不必书。召敌者，以书简，明日交使相谢。召少者，以书列客目，明日客亲往谢主人。赴尊长召，若有众客，则约之同往。始见，则拜其见召。主人辞则止。明日人亲拜。若主人预辞，则书简谢之，非专召不拜。赴敌者召，始见，则揖谢之，明日具名帖谢之。赴少者召，始见，以言谢之，明日传言致谢。
　　
　　二曰凡聚会，皆乡人，则坐以齿，非士类则否。若有亲，则别序。若有他客，有爵者则坐以爵，不相妨者犹以齿。若有异爵，虽乡人，亦不以齿。异爵谓命士大夫以上及京堂官皆是，虽乡人，不敢与之序齿，以尊贵故也。若主人之族有异爵属卑幼者，亦勿与席，或别席以礼之。
　　
　　若特请召，或迎劳出饯，皆以专召者为上客，余为众宾，坐如常仪。如婚礼，则姻家为上客。皆不以齿爵为序。凡一命齿于乡，再命齿于族，三命而不齿。惟祭毕而燕，虽有三命，不踰父兄，古礼也。非专召，毋及异爵，以全尊尊之义。
　　
　　三曰凡燕集，初坐，别设卓子于两楹间，置酒杯于其上。主人降席，立于卓东，西向。上客亦降席，立于卓西，东向。主人取杯，亲洗。上客辞。主人洗毕，置杯卓子上，亲执注，酌酒以注，授执事者，相揖再让。客西向，主人东向，遂执杯以献上客。上客受之。复注酒以让主人。主人复举杯献客，客受之，置卓子上，再拜，兴，取酒，东向跪祭。兴，遍告饮于同席者，遂饮。以杯授赞者，遂拜。主人答拜。若少者以下为客，则主人举酒先祭，饮毕而拜，主人受之。若上客，先不拜而饮，主人勿强，此谓从俗。
　　
　　上客酢主人，如前仪。主人乃献众宾。命赞者取众宾酒杯一一亲洗之。众宾合词以辞。主人执注酌酒，以次献众宾。众宾各受杯以授赞者，各置于席前。若主人是尊长，则众宾固辞洗及执注。赞者酌酒旅揖，自置于席前。若是少者以下，皆揖而跪饮，主人止之，则立饮。饮遍，乃就坐。若众宾中有齿爵特异者，则特献如上客之仪，不酢。
　　
　　若婚会，姻家为上客，则虽少，亦答其拜。
　　
　　以上礼兼酌古今而行之，如俗所谓三寳杯诸类，皆宜革去。
　　
　　四曰凡有远出远归者，则送迎之，少者、幼者不过五里，敌者不过三里。各期会于一处，拜揖如礼。有饮食，则就饮食之。少者以下，俟其既归，又至其家省之。
　　
　　庆吊赠遗（凡五条）
　　
　　一曰同约有吉事，则庆之。冠子、生子、预登第、进官之属，皆可贺。婚礼虽曰不贺，然礼有曰贺娶妻者，盖但以物助其宾客之费而已。
　　
　　有凶事，则吊之。丧葬水火之类，每家只家长一人与同约者俱往，其书问亦如之。若家长有故，或与所庆吊者不相接，则其次者当之。
　　
　　二曰凡庆礼，如常仪。有赠物用币帛酒食果实之类，众议量力定数，多不过二三千，少至一二百。如情分厚薄不同，则从其厚薄。或其家力有不足，则同约为之借助器用及为营干。
　　
　　三曰凡吊礼，闻其初丧(闻同约丧)，未易服，则率同约者深衣而往哭吊之。
　　
　　凡吊尊者，则为首者致辞而旅拜。敌者以下，则不拜。主人拜，则答之。少者以下，则扶之。不识生者则不吊，不识死者则不哭。
　　
　　且助其凡百经营之事。主人既成服，则相率素巾素襕衫素带（皆以白生纱绢为之），具酒果食物而往奠之。死者是敌者以上，则拜而奠；以下，则奠而不拜。主人不易服，则亦不易服。主人不哭，则亦不哭。情重则虽主人不变不哭，亦变而哭之。赙仪用钱帛，众议其数，如庆礼。
　　
　　及葬，又相率致赗。俟发引，则素服而送之。赗如赙礼。或以酒食犒其役夫，及为之干事。
　　
　　及卒哭，及小祥，及大祥，皆常服吊之。
　　
　　四曰凡丧家，不可具酒食衣服以俟吊客，吊客亦不可受。
　　
　　五曰凡闻所知之丧，或远不能往，则遣使致奠。就外次，衣吊服，再拜而送之。惟至亲笃友为然。过期年，则不哭。情重则哭其墓。
　　
　　右礼俗相交之事，直月主之。有期日者，为之期日。当纠集者，督其违慢。凡不如约者，以告于约正而诘之，且书于籍。
　　
　　患难相恤
　　
　　患难之事
　　
　　一曰水火。小则使人救之，甚则亲往，多率人救且吊之。
　　
　　二曰盗贼。近者同力追捕，有力者为告之官司。其家贫，则为之助出募赏。
　　
　　三曰疾病。小则遣人问之，甚则为访医药，贫则助其养疾之费。
　　
　　四曰死丧。阙人则助其干办，乏财则赙赠借贷。
　　
　　五曰孤弱。孤遗无依者，若能自赡，则为区处，稽其出纳，或闻于官司，或择人教之，及为之求婚姻。贫者协力济之，无令失所。若有侵欺之者，众人力为之办理。若稍长而放逸不检，亦防察约束之，毋令陷于不义。
　　
　　六曰诬枉。有为人诬枉过恶不能自申者，势可以闻于官府，则为言之。有方略可以救解，则为解之。或其家困而失所者，众共以财济之。
　　
　　七曰贫乏。有安贫守分而生计大不足者，众以财济之，或为之假贷置产，以岁月偿之。
　　
　　右患难相恤之事。凡有当救恤者，其家告于约长。急则同约之近者为之告。约正命直月遍告之，且为之纠集而程督之。凡同约者，财物器用、车马人仆皆有无相假。若不急之用及有所妨者，则不必借。可借而不借，及踰期不还，及损坏借物者，论如犯约之过，书于籍。邻里或有缓急，虽非同约，而先闻知者亦当救助。或不能救助，则为之告于同约而谋之。有能如此者，则亦书其善于籍，以告乡人。
　　
　　以上四条，本出朱子损益《蓝田吕氏乡约》。今取琼山邱氏《仪节》以通于今，而又为约仪如左方。
　　
　　凡预约者，月朔皆会。朔日有故，则前期三日别定一日。直月报会者。将会，则先一日洒扫里社，设香案，立戒谕牌于其上。若春秋二仲月，改用祭社日，以便行礼。或社未建，设先圣神位于乡校正堂，以便行礼。
　　
　　直月率钱具食，入约人众，毎一人不过一十文；人少则随宜増之，毋过五十文。孟月朔具果酒三行，饭食一会。余月则去酒果。或直设饭，或米粉面食亦可。
　　
　　会日，夙兴，约正、约副、直月先率宗族，皆衣冠俟于乡校。同约者如其服而至。有故，则先一日使人告于直月。同约之家子弟及在乡校童生虽未能入籍，亦许随众序拜。未能序拜，亦许侍立观礼，但不与饮食之会。或别率钱略设点心别处。
　　
　　里社鸣鼓三通，约众既集，以齿为序，立于门外，东向，北上。约正以下西向，南上。教读不与。约正与齿最尊者正相向揖迎入门，至庭中，北面皆再拜行礼。以约正与约副、直月三人列于左，以次而东。约众尊者、长者列于右，以次而西。少者、幼者从尊者、长者之后。社祝立于香案之东，赞：鞠躬；拜，兴；拜，兴；平身。约正升堂上香，降，与在位者皆再拜。社祝赞：诣香案前。约正升自阼阶上香，降。赞：鞠躬；拜，兴；拜，兴；平身。
　　
　　乃誓于神。社祝抗声以誓，约正以下皆跪听应命。毕，皆再拜，乃出。社祝扬言曰：约正某等敢率同约者誓于里社之神，自今以后，凡我同约之人，祗奉戒谕，孝顺父母，尊敬长上，和睦乡里，教训子孙，各安生理，毋作非为。遵行《四礼条件》，毋背乡约，齐心合德，同归于善。若有二三其心、阳善阴恶者，神明诛殛。众答曰：若有二三其心、阳善阴恶者，神明诛殛。社祝赞：俯伏，兴；拜，兴；拜，兴；平身。
　　
　　诣乡校，俟于外次。约正以下皆东向立，教读出迎，西向立，与约正三揖。约正以下三让，乃入。教读、约正三揖，三让，升堂。同约者皆从之。教读升自阼阶，约正以下及同约者升自西阶。若无里社，则教读迎入，誓于先圣，如前仪。
　　
　　皆北面立。约正揖教读，东上，南面立。教读就位。皆再拜。教读立于位，约正少进，西向立。约副、直月、社祝次其右，少退。直月引尊者东向南上，长者西向南上。
　　
　　皆以约正之年推之，后仿此。西向者，其位在约正之右少进。余人如故。若乡校正堂设神位，则以北面为尊。序次如前仪。
　　
　　约正再拜。凡在位者皆再拜。此拜尊者，社祝不必赞礼。后仿此。
　　
　　尊者受礼如仪。惟以约正之年为受礼之节。若约正是尊者，则长者以下皆如少者仪，可以类推。
　　
　　退北壁下，南面东上立。直月引长者东面，如初礼，退则立于尊者之西，东上。此拜长者。拜时惟尊者不拜。
　　
　　直月又引稍长者东向南上，约正与在位者皆再拜。稍长者答拜，退立于西序，东向，北上。此拜稍长者。拜时尊者、长者不拜。
　　
　　直月又引稍少者东面北上，拜约正。约正答之。稍少者退立于稍长者之南，直月以次引少者东北向，西北上，拜约正。约正受礼如仪。拜者复位。又引幼者，亦如之。既毕，揖，各就次。同列来讲礼者，拜于西序，如初。
　　
　　以上礼，若冬日晷短，或从简便，惟东西序齿，相向再拜。
　　
　　顷之，约正揖就坐。教读正坐，稍东南向。约正坐堂东南向。约中年最尊者坐堂西南向。约副、直月次约正之东南向，西上。社祝次之。余人以齿为序，东西相向，以北为上。若有异爵者，则坐于尊者之西南向，东上。若乡校正堂设神位，则以南为上。异爵者东北向，西上。
　　
　　直月抗声读约一过，教读推说其意。未达者，许其质问。于是约中有善者，众推之；有过者，直月纠之。约正询其实状于众，无异辞，乃命直月书之。能行四礼者，亦附于善籍。违者附于过籍。
　　
　　直月遂读记善籍曰：某能为某善，能改某过，能行四礼。使人人若此，风俗焉有不厚？凡我同约，当取以为法。或能使其族人为某善，改某过，行四礼，则易其辞。
　　
　　善者兴，直月亦兴，揖善者。善者对曰：某实无所有，乃劳过奖，敢不加勉！约正帅同约者北面序立，再拜。善者退居末位，答拜。或酌酒，则先善者。善者向尊、长三让，乃饮。
　　
　　复位。命执事者以记过籍遍呈在坐，各默观一过，三犯不改，待他日誓于里社，鸣鼓罚之，毋得辄扬其过。过者不服，听其出籍。有大恶，则言于有司惩之。
　　
　　既毕，乃食。食毕，少休，复会于堂上。鸣讲鼓说书，若歌诗，或习礼射。皆以钟鼓为节。教读说书一章，或讲切要故事，皆鸣鼓三声。若童生歌诗习冠昏祭三礼，及习乡射礼，皆钟以宣之，鼓以节之，以耸众观听。
　　
　　讲论从容书丹而退。讲论须有益之事，毋得喧竞失仪，言非所宜言，及扬人过恶。违者，直月纠而书之。事既毕，于入约籍中姓名各押字于其下，谓之书丹。书丹毕，教读送至大门之外，揖让而退。
　　
　　凡约正、约副正本如士大夫立教、明伦、敬身，以为乡人取法。出入道路，见者拱立，避路致敬，毋得狎侮凌犯，违者直月纠而书之。若能化行一乡，有司延至后堂，待以殊礼，为特设位，帅各乡约正、约副拜之。仍用花红羊酒旌奖，遇例先给与冠带。
　　
　　
　　泰泉乡礼卷三 乡校
　　
　　
　　
　　凡在城四隅大馆统各社学，以施乡校之教。子弟年八岁至十有四者，皆入学。约正、约副书为一籍。父兄纵容不肯送学者有罚。有司毎考送儒学肄业，非由社学者不与。凡在城坊厢、在乡屯堡，毎一社立一社学，俱设于闾巷民居聚处，不必拘定道里，须择宽大地基建之。其制：前为大门，大门之左为东塾，右为西塾，中为馆堂，后为寝。环之以垣。已经拆毁淫祠寺观改建者，约正丈量界至，画图送官。若有名无实，有司查出治罪。先年十一月，约正、约副沿门选择俊秀子弟，其有残疾及猥劣者勿强。多则百余名，少则三四十名。俱序其年齿、住居、父兄、籍贯、以某为户，书为一籍。惟娼优隶卒之家不与。若纵容骄惰、不肯送学者，罚之，书于过籍。皆直月掌之。一应事宜，照《教民榜》行。有司官吏、里甲人等毋得干与搅扰。
　　
　　众共推择学行兼备而端重有威者，送有司考选，以为教读。约正率钱具礼，于正月望后择日开学。预期，遣人赍书聘之。届期，乃躬迎之。约正率钱，凡有子弟愿入学者，人各不过五十文，多则纱一疋，侑以羊酒，少则布一疋，侑以鹅酒。书式曰：“乡侍生某姓名顿首启硕德某先生道丈执事：侧闻先生学行纯懿，里闬钦仰之日久矣。古者士大夫居乡则推尊以为父师，子弟从之游，而孝弟忠信之俗兴焉。兹某择某月日，敢以乡校教事见屈。盖欲一乡童蒙观感，弗纳于邪，启其聪明，养之以正，他日成人，克遵名教，是大有造于某也。倘不遐弃，则某荣幸之至。敬因执事者以闻。某年月日，某再拜启。”择子弟能供事者赍赴其家，再拜敬请。教读固辞。复再拜以请。俟诺，乃复命。除在城大馆外，俱用儒士，不许罢闲吏役及非儒流出身之官或丁忧生员及因行止有亏黜退者。其四方流寓于此者，踪迹无常，恐或梗化，尤当精择。届期，约正会各父兄躬诣其家，再拜迎之。退，乃各盛服候于社学门外，诸生候而前至门，让主人入而右，教读入而左。至阶，让主人升自东阶，教读升自西阶。至堂，让主人东向，教读西向，行再拜礼。师席南向。主人各前布席。席定，诸生行四拜礼，以次献茶具饭。毕，辞而退，就馆，入便室。若有司备礼延聘在城大馆，亦令附近乡约约正帅各父兄主其事。
　　
　　直月于前一日，列诸生长少之序挂于门内东西两壁。质明，生徒至，依序立于两阶下。约正、约副入，与教读誓戒，社祝致辞。出，乃就坐开馆。馆堂设先圣位。约正、约副入，与教读上香，行四拜礼。毕，社祝抗声致辞曰：“凡预此会者，以孝弟忠信为本。其不顺于父母，不友于兄弟，不睦于宗族，不诚于朋友，言行相反，文过遂非者，不在此位。”教读拱手应曰：“诺。”社祝复抗声致辞曰：“凡预此会者，以立教、明伦、敬身为本。其闻善不相告，闻恶不相警，礼俗不相交，患难不相恤，阳善阴恶，二三其德者，不在此位。”约正、约副皆拱手应曰：“诺。谨受教。”相与揖逊而出。俟先生就坐，诸生以次执事赞礼，乃升堂侍教。其未冠者，从俗总角。已冠者，平头巾，服绢布，青圆领，或直领，不许用纻丝纱罗及违制服色。出入不许驺从舆马。侍于先生，虽富贵，冬毋炉，夏毋扇，坐毋用脚凳。坐必依齿序。若有贵贱相远者，亦当更处，以存大体。若先生起居及客至，俱一体执事。
　　
　　施教以六行、六事、六艺而日敬敷之，一曰早学，二曰午学，三曰晚学。约众日轮笃实老成者二人，平旦坐左右塾，以序出入。食后复至，日夕亦如之。
　　
　　六行：一曰孝，二曰弟，三曰谨，四曰信，五曰爱众，六曰亲仁。六事：一曰洒，二曰扫，三曰应，四曰对，五曰进，六曰退。六艺：一曰礼，二曰乐，三曰射，四曰御，五曰书，六曰数。俱详见《小学古训》。
　　
　　平旦施早学之教，诵书，正句读。凡馆堂设云板，平旦，教读出就位，击云板三声。生入立两阶下，点洒扫，先以序入。其余轩舍，以役人代之。洒扫毕，复降阶立原位。观其执事恭谨者录之，怠忽者教而责之。次轮赞礼者二人，先升堂，正揖，分班立先生之前。唱：“序立。”诸生以序两班升堂正立。唱：“揖。”分班圜揖。就位。静声端立良久，以观德容。命执事者击云板命坐，以次序坐，务使从容严静。良久，命击云板，命十人一班，依齿序出就先生位前，正立，量其少长，以《小学古训》直白教之，使力行于身。如曰君子，便教之曰：能学成好人便为君子，不学成好人便为小人。如曰舒迟，便教之曰：一行一动，不须急遽轻佻，务要从容和缓。其温凊定省之类，亦教之曰：汝果能如此，以礼待汝。不能如此，痛责不恕。他如职分所能知能行者，皆仿此。令其口诵，以上口为节。乃命复位诵读。务贵熟不贵多。如资性能记千字以上者，只读六七百字，不得尽其聪明。年小者，只教一二句而止，勿强其多记。或用《孝经》、《三字经》，不许先用《千字文》、《百家姓》、《幼学诗》、《神童酒诗》、《吏家文移》等书。以次读《大学》、《中庸》、《论语》、《孟子》，然后治经。句读少差，必一一正之。退食，击云板，各以班出揖而退。出馆后，察其有疾行先长及傲慢乡里者，责而教之。
　　
　　食后施午学之教，歌诗或书数。凡复午学，升堂如平旦仪。就位立听云板命坐。不必作对句。用颜鲁公字体点画，照《洪武正韵》楷书《诗经?鹿鸣》、《菁莪》、《关睢》、《四牡》、《伐木》、《棠棣》、《蓼莪》、《采繁》、《采苹》、《南山有台》、《缁衣》、《淇奥》、《抑》诸篇有关系可歌者，各一篇。或古体律诗绝句情性正、音律和者，各二篇。毋得用金榜富贵等语。亦十人一班。教以六书法，如象形、谐声之类。若年小，则教以认字，必先其易者，或书早学口诵者示之。各写仿书颜字一章。令端坐直笔正书，务宽缓整肃而有壮气。其有倾敧粗弱者，责而教之。先生品评既毕，领回，就位将所书《风》、《雅》及古体律诗绝句或正音，或越吟，各读成诵。退食，击云板，如早学仪。自后五日一次歌诗，免写字，令善歌者为倡，与众同歌。既成声，毎班十人歌于先生之前，用钟鼓。其余箫笙琴瑟之类，以渐教而和之。未升歌者，俱端坐静听。歌毕者复位。其声容温雅和平者赏之。如躁俗悲淫者，责而教之。或五日一次学算数，亦免写字。年稍长者，教以九章算法。年小者，以四方上下、自一至十、或自甲至癸、或自子至亥等数授之。
　　
　　日夕施晚学之教，温书习礼仪。凡复晚学，如仪。就位，良久，击云板，命习礼。毎班十人，出先生位前，东西向立。东先出位，北面立，长东少西，揖，再拜，?复位。西揖拜如仪。退。先生坐观其容体恭敬舒迟者赏之，鄙倍者责而教之。如有善拜揖者，免习。仍教以子事父母礼，如定省之类。习礼毕，各就位温习早学所读书。自后五日一次，教以朱子《小学》及《日记故事》内古人嘉言善行一段，如黄香扇枕、陆绩怀橘之类，直白说之，令其静默谛听。抵暮，击云板，直日者彻先生书席，如仪揖退。诸生夜归，仍在灯下讲诵当日所教，即以所教之事事亲事长、处事接物。先生与各父兄常常访察，如有徒能讲诵不能力行者，责而教之。若冠礼、昏礼、祭礼、射礼、乡饮酒礼、士相见礼、投壶礼，皆用采色绘于壁，为图指示之。
　　
　　诸生若有过失，师友随事规正，毋使终陷于恶。诸生过失小者，为师者宜端坐相对，终日不与之语，以冀其改乃止。若居家得罪父兄骨肉，或出外得罪乡党朋友，或自己所为有失，即当直告于先生朋友，求知己过，不宜以不善之祸自害其身。
　　
　　毎月朔望，先一日晚，设先圣牌位香案。质明，教读帅诸生行礼。毕，乃放假。教以静坐。月终，类查逃学者姓名，具帖闻于直月。朔望拜先圣毕，彻神位。拜先生，分班相拜而退。是日放假。教之静坐，以求放心。若遇乡约会日，拜毕，仍留供事，用次日放假。或于放假日演习诸礼，或听审音乐，或仿释奠之乐以舞《勺》，或做干戚之制以舞《象》，务养其耳目血脉，使温醇恭敬，不至拘迫。彼必乐于听从，而无嬉戏逃避之事。若四时之祭及高曾祖考忌日，预期给假。若无故而逃学一次，罚诵书二百遍；二次，加朴挞，罚纸十张；三次，挞罚如前，仍罚其父兄。其有好酒博奕、逸游骄纵者，不帅教而悖逆非毁及干犯彛伦者，重治之；不改，则送有司问罪。
　　
　　在城丁多有暇者，以是为常。乡村务农丁少，照例毎年十月初开学，腊月终罢。各父兄务隆待师之礼。岁晚罢馆，父兄帅子拜送，各申待师之敬。四时无事不许轻至社学，求师请对。其束修务从俗加厚。在城大馆官给银二十两，有司以礼待送。在乡则约正等率各父兄出谷及菜钱。若待之不以礼及有始无终者，必罚。
　　
　　为师者崇四术以教诸生，乡约会日，则举行焉。
　　
　　一曰书。凡社学，置签筒。乡约会日，讲书一章，须有关风化者。先生讲毕，抽签，诸生以次出讲。俱用正音。约众端坐拱听，毋得诘问讥笑。若讲《小学》、《日记故事》，亦如之。若律令、《大诰》、《教民榜》，则许诸人请益。
　　
　　二曰诗。
　　
　　【三曰礼。】凡社学，置文公《家礼》，礼器、祭器，如三加缁布等冠，香案、祝版、酒注、杯盘之类，并楷书《四礼条约》揭于壁。乡约会日、行冠昏等礼毕，许各父兄质问，教读逐一讲解。丧礼难习，有丧来问者，宜考究示之。
　　
　　四曰乐。凡社学，置乐器，备八音，略如释奠之数。乡约会日。或击鲁薛鼓之半以习投壶；或击鲁薛鼓之全以习射仪；或习弹琴；或习吹笙；或审音于言，如宫舌居中、商口开张之类；或审音于听，如凡听宫如牛鸣窦中，凡听商如离群羊之类；或调声诗以比琴瑟，或讲究律吕大指。皆可。如有年长不习举业、愿来学乐歌诗者，许与诸生同事。
　　
　　凡诸生有善者，直月书于善籍父兄名下，待祭社，会乡老约众共以三物推举之：一曰性行，二曰经义，三曰才能。有司取入儒学，则具以名闻。中选多者，免为师之人杂泛差徭，生员则优以廪膳。既入儒学而以学荒行亏见黜者，罪其师。
　　
　　右件出明道程子《文集》、东莱吕氏《学规》及见行礼部学政，参用昆山魏氏、泰和欧阳氏社学条约而润色之。倘肯遵行，必能正风俗，得贤才，而唐虞三代之治因可复也。在城大馆器用，有司宜各措办。若闾巷荒僻，不能尽如制者，亦宜窃取其意，务行于乡，使风化有所禆益。
　　
　　教读任一乡风化，与约正等公选于众，推年高有德者，毎里一人，类送在城四隅大馆，转闻有司，点作该图乡老，使专一在乡听讼管仓。别无可推，则约正、约副内一人为之。又选其次者一二十人为众乡老。开馆之日，楷书《谕俗》六条、《劝民》二事及《四礼条件》，皆正句读，使之传写，各分投劝谕，深山穷谷必至，务多方以化导之。谕俗六条：一曰教子弟以兴礼义，二曰禁火化以厚人伦，三曰辟异端以崇正道，四曰敦朴俭以保家业，五曰息争讼以免刑罪，六曰化愚顽以息盗贼。劝民二事：一曰劝农，二曰劝孝。
　　
　　谕俗文
　　
　　某府州县某处社学为谕俗事：遵奉钦差巡抚、巡按、分守分巡提学道各上司明文，除遵依外，窃以人才之贤否系于风俗，风俗之美恶在于渐摩。近见得本省系古南越，地称邹鲁，民杂华夷，文献固有源流，淫邪尚当洗涤。与其治于为恶之后，不若化于未恶之先。况民秉彛，本乎天性，好善恶恶，皆出自然。奈何闾阎有便安之习，教化无切实之功，相染为风，遂成弊俗。苟不晓谕丁宁，何以转移变化？上司深爱尔民，做好人，干好事，孝顺父母，尊敬长上，和睦乡里，教训子孙，守本分业，为太平民，不犯刑条，何等快活！不致祸败，何等安康！今乃愚信邪奸好讼，强凌弱，众暴寡，淫侈耗财，放纵败家，伤伦乱俗，有伤风教。今上司钦奉勅谕，兴复民间社学，训教童蒙，以为育才之本。其民间一切故弊有碍勅例教法者，悉行禁约区处。合先晓谕汝四民，毋得有违。违者送官问罪，定不敢恕。所有谕目禁约，开示于后：
　　
　　教弟子以兴礼义
　　
　　民生有欲，非教不善。方今圣明在上，礼乐大兴，兹欲一道德，同风俗，必当后刑罚，先教化。然学有大小始终，今社学之设，所以正其始于先。于是教以大人之学，斯可成其终于后。凡为父兄者，如有子弟年六七岁至十四岁未冠者，俱要送入社学。社学之教，不专于念书对句，务要教其爱亲敬长、隆师亲友，习礼乐，养性情，守教法，禁游逸，远玩好，戒骄纵。如此教之，斯可变化气质，为大学之基本。今人空教子弟念书对对，念得对得，固是子弟聪明，但不知子弟情性何如，气质何如，事亲何如，交友何如。手不执洒扫之事，身不习趋事之劳，耳不闻正乐，目不见正礼，随子弟自家资质做去，多有率意妄行、习与性成、恶人同归者也。至于入大学之时，气习已深，不复自知其非，所以陷于一偏而不能有成者众矣。其间有能成者，亦资质之美而已。故圣人有曰：“十室之邑，必有忠信如丘者焉，不如丘之好学也。”立学之后，不论文武贫富之家，皆一体遵依《社学教条》，毋得违悖。
　　
　　一，立学之后，汝四民如有能从教化，朴实尚义，好诗好礼，善处彛伦，能和乡里，笃教子孙，足为一乡敬信者，许里中老而有德者告于社学之师，访问得实，书于扬善簿内，以待上司查考，以礼褒劝。
　　
　　一，父兄如有故违不送子弟入社学者，上司定行提问坐罪。
　　
　　禁火化以厚人伦
　　
　　孝顺父母，是我太祖高皇帝亲口教诏汝民第一件好事。父母当初生我，爱我如金玉，痛我如肺肝，子一有病，祈天祷地，问卜求医，废寝忘飡，惟恐子身不安。子或汤烂火伤，即抚胸涕泪。爱子之心，人人如此。为人子者，以父母爱我痛我之心去爱痛父母，何患不能孝顺乎？今于父母生时触怒得罪，可杀可剐，父母死日即火烧路弃，可痛可伤。此固久安之陋习，亦由有等师巫谬彰邪说，惑乱民心，以西天为极乐，火化为归仙。不知西天是夷鬼之地，父母何居？火化乃炮烙之刑，父母何罪？不思爱痛深恩，顾乃以雠报德，既煎熬其骨肉，必飘散其神魂。日后虽有思亲之时，祭之不享，哀之无益，禽兽同归，天人共怒，家道凶亡，子孙衰替，皆本于此。自今以后，切须听我教诲，生时尽心孝顺，死后随力葬埋。葬者藏也，欲人不得见也。贫者穴土藏棺，存礼而已。不许轻信风水祸福之说，及兴发某房之说，停藏父母至数十年不葬，以致尸棺暴露，鸦飡狗食，伤害天和，变生瘟疫，惜哉痛哉！晓谕明白，听者省之。
　　
　　一，民间有义举助丧及周恤患难孤幼者，里人当报于社学师，书于簿内，待上司查赏褒劝。
　　
　　一，未葬者，限一月葬毕。违者里甲邻人族长呈送本县问罪。如过限不呈，上司访出，一体治罪。
　　
　　辟异端以崇正道
　　
　　禁止师巫邪术，律有明条。今有等愚民，自称师长、火居、道士及师公、师婆、圣子之类，大开坛场，假画地狱，私造科书，伪传佛曲，揺惑四民，交通妇女。或烧香而施茶，或降神而跳鬼。修斋则动费银钱，设醮必喧腾闾巷。暗损民财，明违国法。甚至妖言怪术，蛊毒采生，兴鬼道以乱皇风，夺民心以妨正教。弊固成于旧习，法实在所难容。尔等愚昧小民，不知死生有命，富贵在天，且如师巫之家，亦有灾祸病死，既是敬奉鬼神，何以不能救护？士夫之家不祀外鬼邪神，多有富贵福寿，若说求神可以祈福免祸，则贫者尽死，富者长生，此理甚明，人所易晓。今我皇上一新政化，大启文风，淫祠既毁，邪术当除。汝四民合行遵守，庶人祭先祖之礼，毋得因仍弊习，取罪招刑。
　　
　　一、禁约之后，师长、火居、道士、师公、师婆、圣子、尼姑及无牒僧道各项邪术人等，各赴府县自首，各归原籍，别求生理买卖。故违者，上司定行拿问如律。
　　
　　一、民家只许奉祀祖宗神主，如有私自奉祀外神、隐藏邪术者，上司访出问罪，决不轻恕。
　　
　　敦朴俭以保家业
　　
　　夫四民之家，有千金之产者，有一金之产者。奢者以千金而不足，俭者以一金而有余。何也？奢者勉强随人，妄用无节，口好肥，身好懒，骄淫奸盗由此而至，所以虽有千金，亦必至于穷困。俭者随分守己，节用省事，减嗜欲，务勤俭，循理避祸，不至丧败，所以一金之家，反能长久而不困穷。今之四民，毎毎聘礼则虚张仪物，嫁女则多耀奁妆，设酒则将无作有，斗胜则借假为真，只取一时好看，不思日后有无，此愚伪之俗，祸败之机也。何不反奢从俭，以图长久受用，不致眼下穷忙！古人云：人能咬得菜根，则百事可做。此言极有理。愿尔民思之念之，无贻僭侈之罪。
　　
　　一、颁行《四礼条件》，各宜遵行。违者许人告首，送上司治罪。
　　
　　一、民间酒店卖酒，假以卖酒为名，实乃淫人取利，大伤风化。违者上司定行访拿治罪。
　　
　　一、服色居室，婚丧祭葬，有违国朝礼制者，送官治罪。
　　
　　一、为父兄者，有宴会，如元宵俗节，皆不许用淫乐琵琶、三弦喉管、番笛等音，以导引子弟未萌之欲，致乖正教。违者拿送上司治罪。其习琴瑟笙箫古乐器者听。
　　
　　一、不许造唱淫曲，搬演历代帝王，讪谤古今。违者上司定行拿问。
　　
　　息争讼以免刑罪
　　
　　近来风俗多好词讼，其故何也？民不被教，丧失良心故也。阴险诡诈是杀身之药，贪利害人是斩身之刀，强梁者不得好死，教唆者到底伤身。赌博淫行者，终身破败。刚忿不忍者，多致官司。今特与尔民约：凡有父子兄弟夫妇不相亲睦，及争财异业以至饮酒博奕、打邻骂里、教唆赌博、奸淫盗恶、谋为不善、打点诓骗等项，以毎月朔望两日相会里人于里社中，有过失者许自陈说，或族长邻人陈说。如小事有不平者，众人劝戒处置。事关大恶者，众人明言责救。如有不从，择老者数人同至其家责劝。如再不从，许地方邻人同族长赴各该衙门呈治。如有互相容隐、不行劝责呈治者，事发之日，拿送上司治罪。
　　
　　一、里中如有能改过自新、变恶为善以循礼教者，许里中老而有德者告于社学之师，访问的实，书于改过簿内，以待上司查赏。
　　
　　化愚顽以息盗贼
　　
　　近来各处地方，往往为盗，刦掠良民。方今上司留心教化，尔民切宜体悉。且为盗一事，未必尽是尔民之罪，亦由平日养之无道，教之无术，礼义不闻，良心丧失，田畴旱潦而不知，赋役繁苛而不恤，饥寒迫身，不顾廉耻，但求一时之活，不顾后日之诛。于是恶染乡闾，财动亲戚。强者得利，富者坐分。善者无依，弱者必死。遂成大盗，流毒四方。其间弊病，难以悉举。今尔民于无事之时，善心有时发见，即当自家思量：我如此做贼，固不劳耕作，不烦税役，可以足食足衣。且历观昔时为盗之家，今尚有几家得存不至绝灭者乎？况且如今圣明在上，天下太平，何不乘时归化？万一不然，未免家散人亡。纵使逃去别方，亦是一生百死，肉膏草野，骨餧狗猪，终为无祀之鬼。父母妻子奔亡，祖宗产业丢弃。到此时节，计拙心回，要做好人，亦做不得，岂不恨哉！若尔民自谓实有勇力，死亦不怕，此便是至愚至蠢者也。千日杀人，一朝必败，岂有做贼而能长久者乎？今吾深惜尔民乐于祸败而不思求活，所以诚心直说，明白晓谕，使尔民从此向化，做个好人，取些安乐福寿，岂不好过杀人为盗、东逃西避、终遭刑戮者乎？
　　
　　一、上司钦奉诏书，有能遵体各归原籍耕种者，许尔自来听教，上司即与尔立社定乡约，使尔各安生理。晓谕之后，如有能先来听教者，上司定行重赏。
　　
　　劝农文
　　
　　某府州县某处社学为劝农事：遵奉钦差巡抚、巡按、分守、分巡、提学道各上司明文，除遵依外，窃以民生之本在食，足食之本在农。农不力，则不足以养。养不赡，则不足以教。故先王之教其民也，因天地之性，顺人物之生，分土受田，统之以乡州党族闾里，而导之以孝友睦婣任恤。故行不出伦理之外，士不出畎亩之间。《汉书》曰：“余子遣入序室。”所谓余子者，父在则子余，兄在则弟余。故天下生员，皆名弟子，其职在入孝出弟，而所以教之者，在稼穑出作入息之期。后世分教养为二，故一登讲堂，永耻民事。有父兄荷蓑笠而子弟衣轻裘，见达官贵人，虽恶人必竦然起敬，见胼手胝足，虽至亲而赧然愧之者。是虽冠服如士人，其孝友之实，曾不如涂之人矣。见奉礼部学政勘合，凡入学生员，必求子弟曾知稼穑、有孝弟实行者取之，仍查笃实父老，以耕读为事者，量加赏劳，以广子弟孝友务本之心。至于兴修水利以便农民，招徕流民以辟土地，责令有司着实举行，违者治罪。为此，诚恐乡民不知勤务农业，理合先行劝谕。今录朱文公劝农条目，开具于后：
　　
　　一、大凡秋间收成之后，须趁冬月以前，便将户下所有田段一例犁翻，冻冷酥脆。至正月以后，更多着遍数，节次犁杷，然后布种。自然四泥深熟，土肉肥厚，种禾易长，盛水难干。
　　
　　一、耕田之后，春间须是拣选肥好田段，多用粪壤拌和种子种出秧苗。其造粪壤，亦须秋冬无事之时预先刬取土面草根，晒曝烧灰，旋用大粪拌和入种子在内，然后撒种。
　　
　　一、秧苗既长，便须及时趁早栽插，莫令迟缓，过却时节。
　　
　　一、禾苗既长，秆草亦生，须是放干田水，子细辨认，逐一拔出，踏在泥里，以培禾根。其塍畔斜生茅草之属，亦须节次芟削，取令净尽，免得耗土力，侵害田苗，将来谷实必然繁盛坚好。山原陆地可种粟麦麻豆去处，亦须趁时竭力耕种，务尽地力，庶几青黄未交之际，有以接续饮食，不至饥饿。
　　
　　一、陂塘之利，农事之本，尤当协力兴修。趁未耕种之时，各将自己田亩开浚陂塘，修筑圩岸，毋至后时，追悔莫及。如有怠惰不趁时工作之人，仰众列状申县，乞行惩戒。如有工力浩瀚去处，私下难以纠集，即仰告县官为修筑。如官不即措置，即告于乡约，约正及乡老别为区处。
　　
　　一、桑麻之利，衣服所资，切须多种桑柘麻苎。妇女勤力养蚕织纺，造成布帛。其桑木，毎遇秋冬，即将旁生拳曲小枝，尽行斩削，务令大枝气脉全盛，自然生叶厚大，餧蚕有功。
　　
　　一、本乡贫民往往逃在他乡者，各家挨查招回，及时耕种。
　　
　　一、吃酒穿衣，甚妨农事。若不系祭祖祭社凶吉聚会，及造作屋舍之时，俱不许吃酒。其穿衣俱不许长袍大衫。
　　
　　一、大凡农桑之务，不过前项数条。然乡土风俗亦自有不同去处，尚恐体访有所未尽，更宜广询博访，谨守力行，只可过于勤劳，不可失之怠惰。《传》曰：“民生在勤，勤则不匮。”《经》曰：“惰农自安，不昏作劳，不服田亩，越其罔有黍稷。”此皆圣贤垂训明白，凡厥庶民，切宜遵守。
　　
　　右件榜文，劝谕民间，各请体悉前件事理，父兄教诲子弟，子弟遵承教诲，务熟本业，耕耘收敛，以养父母，勿得惰游赌博、吃酒穿衣，妨废农桑。庶几衣食给足，礼义兴行，感召和平，共跻仁寿。
　　
　　劝孝文
　　
　　某府州县某处社学为劝孝事：遵奉钦差巡抚、巡按、分守、分巡、提学道各上司明文，除遵依外，窃以五刑之属三千，而罪莫大于不孝。父母之心，本于慈爱，子孙忤逆者，不欲闻之官，何也？富贵者恐贻羞门户，贫贱者亦望其回心反哺，故皆含容隐受。然父母吞声饮恨之际，不觉怨气有感，是以世之不孝者，或毙于雷，或死于疫。后世衰弱，都受天刑。呜呼！王法可幸免，天诛不可逃，为人子者，可不孝乎！为此，诚恐村峒俚民及猺獞等未能知悉，理合先行劝谕，毎朔望誓于里社，有不孝者，明神诛殛。今录劝孝文一道，开具于后：
　　
　　《孝经》曰：“用天之道，因地之利。谨身节用，以养父母。此庶人之孝也。”此《孝经》乃圣人所作，我太祖高皇帝教训庶民孝顺父母，亦不过此意也。凡各村峒俚人猺獞，俱系庶民，你毎到春来便耕田，夏来便耘田，秋熟及时收割禾稻，冬闭及时修整屋舍，早起便干家事，晚睡莫出村乡。都看天时，干尔生计，此便是用天之道。高田种早，低田种晚，随地所宜，栽种果菜。硬泥筑作垣墙，软泥烧作砖瓦，锄得深阔，砌作鱼塘，此便是因地之利。又念我身父母所生，十月怀胎，三年乳哺，被人杀害，可惜父母，负了深恩，得忍且忍，莫要打人，【打人】人亦打尔。得休且休，莫要杀人，杀人人亦杀尔。常在家中，莫出外去，此便是谨身。财物难得，常要爱惜。食足充口，不须贪味。衣足蔽体，不须奢华。莫喜饮酒，饮多失事。莫喜赌博，好赌败家。此便是节用。毎日早起，带子弟向父母前作一揖，送上新茶一钟。早饭、午饭、晚饭，都请父母上坐，与妻子旁边看照饮食。父母夜睡，先去床前看一看。毎出门，与父母说知，作一揖，归来亦作一揖。如无父母，早起即去阴灵神座前作一揖，有茶有饭，都去供养，如在生前一般。如父母要作歹事，小心劝谏。你能谨身，便不忧恼着父母，能节用便不饥寒着父母。能此二者，即是孝顺。故曰“以养父母，此庶人之孝也。”如不肯孝顺父母，不犯王法，便遭天刑。我念古人诗与你听：古人诗云：“世有不孝子，浮生空碌碌。不念父母恩，何殊生枯木。百骸未成人，十月居母腹。儿身将欲生，母身如杀戮。父为母悲辛，妻对夫啼哭。一日见儿面，性命喜再续。母卧湿床席，儿眠干裀褥。儿睡正安稳，母不敢伸缩。全身在臭秽，不暇思沐浴。乳哺经三年，汗血计几斛。病痛百千般，求神与占卜。出入必追随，饮食从所欲。一旦得好妻，鱼水情和睦。父母责一言，含嗔怒双目。妻或骂百句，陪笑不为辱。父母归泉下，兄弟分财谷。不念父母骸，焚烧葬山谷。世间如此人，不异禽与畜。慈乌能反哺，羊羔犹跪足。天地虽广大，不容忤逆族。早早悔前非，莫待天诛戮。”
　　
　　已上四件，各用纸接续写去。《四礼条件》一张，《谕俗文》一张，以谕四民。《劝农文》一张，专谕耕户之民。《劝孝文》一张，一谕俚峒蛮民（俚音黎。《四礼条件》见第一卷）。
　　
　　毎月，约众轮坐东西塾者，稽考教读善恶，以闻于直月。善者众共加礼，恶小则乡约会日面戒励之，情重则公同里排及本乡在学生员共纠举而斥之。徇私妄言教读过恶者，有司各提问治罪。教读为一方师表，宜衣冠不离于身，言笑俱不可苟。亦不可奴颜婢膝，趋承一应官司，下同隶卒。若有等自谈圣贤，行如狗彘，或阴受财贿，唆写词讼；或恃官长礼貌，挟此凌人；或因师生名分，动辄需索，稍不如意，立致讼端；或因乡党私忿，编排鄙俚诗谣，黑夜匿名窜贴，玷人德行；或因生徒不从，勉强邀致，不顾朋友情分、乡党非笑。凡此不惟不能化人，而反贼夫人之子。如有此等，约正、约副、本图老人以众斥去之。若来自异乡者，一体驱遣。情重送官究问。另选端谨之人代替。若互相容隐及诬揑不以实，事发俱各重究。若教读过恶小而可恕者，量罚其束修银谷入社仓备赈。教读常用劝谕乡民，毋妄兴词讼，惟听命乡老，亦毋得辄以故违乡约，赴官司告扰。其有能化导一乡成俗者，约正、约副等公举其善呈闻，有司待以殊礼，非生员及无官者，遇例给与冠带。
　　
　　右件出《朱子大全》、西山真氏《文集》及见行礼部学政、昆山魏氏社学榜文、莆田郑氏社规，其有不尽合乡俗者，许教读言于有司润泽之，务在可行，勿为虚文已也。
　　
　　
　　泰泉乡礼卷四  社仓
　　
　　
　　
　　凡社有学则有仓，保甲时当看守，立乡老掌之，与教读及约正等公同出纳，有司毋得干预抑勒。
　　
　　各社除有仓去处，若初创立者，就于大户家借一大柜，或竹围，收贮满，则复置。待积有息谷，约正与管仓乡老以渐区处，立为厫座三间，分囤新陈，以便挨支，使经久坚固。保甲四时巡察，谨慎盗贼水火。
　　
　　储蓄之法有三：一曰公借，二曰义劝，三曰罚入。
　　
　　公借者责偿。凡官司出谷本，谓之公借。冬间，教读同约正及管仓乡老具领有司将预备仓谷准令借支，分贮各社，听民自便。春散冬敛。仍令每石收耗息一斗，积出本谷还官。以里分阔狭、人民多少为率，务在充足。或一千石，或二千石以上，随宜定数，不足则准令借支。本衙门日逐问过词讼赃罚纸价及税契给引等项一应无碍官银籴谷，俟结局日，以籴本还官。如遇地方水旱，度知岁事歉收，就将此谷赈贷，竢丰年抵斗还官。此等公借之谷，俱官出付照，管仓乡老具领，定立限期，责其偿还。见行事例，系约正人等举殷实户领籴，佥拨斗级管守，选委官员查盘。敢有约正人等妄称殷实，意在诓骗、久借不还，及通同斗级作弊者，许教读及管仓乡老检举，送官司治罪。若按朱子旧法，公借米六百石，积至十有四年，方以元数六百石还官，余见储米三千一百石，以立社仓。诚恐古今异宜，在良有司随时斟酌。
　　
　　右件虽系社仓本法，但恐有司人品不齐，交代不常，收息之时，吏胥行文易生奸弊，与有司干预抑勒何异？今定议，惟听约正与教读从长议处，姑存其条，以竢君子，幸毋遽举行也。
　　
　　义劝者赏善。凡军民良善之家有愿备谷，或一石、十石，不拘多寡，送仓备赈者，就赴有司告明，领赏义票一纸，径赴本乡社仓交纳。后本人倘有过失，赍原得赏票到官，一石、二石者，或犯责，量免；三石以上者，犯笞罪者，量免；十石以上者，犯杖罪，量免。只许一次，原票销缴。若五十石者，赏以花红。一百石者，赏以花红、羊酒。二百石以上者，赏以花红、羊酒，选其子弟一人充儒学生员。一千石以上者，照例旌表门闾，选其子弟二人充儒学生员。原给与义票，遇杖罪，量免。其毎岁收成之际，除无田，不拘大小户，沿门入谷一斗，悭吝不与者，值月纪其过于籍。
　　
　　赏票式
　　
　　某府州县为赏义事：今据某坊厢乡都屯堡某图良民某情愿出谷若干石，贮在社仓备赈。仰管仓人役依票收贮，登簿钤记。仍出实收一纸，连原状付本告呈缴，毋得隐瞒，有孤善念。须至票者。
　　
　　罚入者免罪。凡乡约中犯义之过，罚谷五石，轻者或损至四石、三石。不修之过，罚谷一石，重者或增至二石、三石。直月于过籍内注销。社学生逃学三次者，罚谷一石。管仓乡老照《教民榜》内事理听讼或承词，若告情虚愿息者，罚谷一石；事轻者六斗。如被告理亏愿息者，罚谷二石；事轻者六斗。原告情真者，罚谷三斗。俱社学移票入仓。
　　
　　移票式
　　
　　某社学教读、约正、约副、社祝某人等为乡约事：有某里某人等该纳（罚犯、沿门）谷共若干，据送到学，理应贵仓收掌。合令该管乡老并应纳人等送仓交纳，烦照数收贮给票，本老收照。仍希回票过学，以凭查考，庶不有误。须至票者。
　　
　　计开：
　　
　　犯约谷若干。童生犯逃谷若干。原犯谷若干。被犯谷若干。沿门入谷若干。
　　
　　回票式
　　
　　某社管仓乡老某人等为乡约事：准社学票送某人等该(罚犯、沿门)谷共若干，本仓依数收贮、票给本仓备照外，理合回票知会，烦为作数施行。须至票者，计开如前。
　　
　　出纳之法有六：一曰正斗斛，二曰稽敛散，三曰审借贷，四曰时粜籴，五曰恤贫穷，六曰赈荒歉。
　　
　　正斗斛（一条）
　　
　　凡有司不理社仓事务，约正人等岂宜坐视乡人窘乏？各用义劝等法，约正等公同校正斗斛，许自花押。凡花押处，用金漆抹过，以防作弊。
　　
　　稽敛散(八条)
　　
　　凡春散自二月至六月初止，冬敛自十月至十二月终止。
　　
　　凡耗蚀，依边方事例，毎年每石许退耗蚀二升。
　　
　　凡耗息谷，毎石一斗，丰年照数敛收，中饥减半，大饥则尽免。
　　
　　凡散敛等项数目，约正、约副、社祝、直月人各相轮亲写，或本人自写，写毕，于尾用自已花押钤记。毋得疏略及顾觅书手代写，恐生弊端。
　　
　　凡管仓乡老，置筹一百根。毎散谷、收谷，只许两人入中门，其余并在门外，不得近前挨拶搀夺。直月插筹次第出入。
　　
　　凡谷入仓时，俱要干圆洁净，毋得插带糠粃沙土。及出纳之时，如有此等，即系作弊，不得收受。根究作弊之人，送官惩治，仍革退出社。
　　
　　凡管仓乡老饭谷，毎月一石。簿籍笔墨钱，毎年用谷一石。俱于息谷内动支。
　　
　　凡管仓人役那移隐瞒不登簿者，多收谷数及安贮不如法者，查实送官，计赃论罪，加倍追偿，就贮该仓，以备赈济。
　　
　　审借贷（六条）
　　
　　凡乡礼纲领内所定上中、下户，俱系富家。三等之下，田不及一顷者为稍富；无田而力农佃租、岁收至五十石者，定为稍贫；无田而佣工、衣食不充者，定为极贫。毎遇青黄未接之际，于保甲簿内稽查。非稍贫、极贫之民，不与给贷。
　　
　　凡借贷者，于保甲牌内，十人共具保结一纸，责甲总于冬收日催取还仓。
　　
　　凡借者有三：士无恒产而有恒心者借，力农者借，工商者借。
　　
　　凡不借者有三：游手游食者不借，素无信义而人不肯保结者不借，一次负欠者不借，仍要送官追革出社。若能悔罪自纳、有保结者，又准借支。
　　
　　凡遇春耕时，有社内贫民缺种子者，当告该甲转告约正人等，立借票一纸，借五斗以下，不必起息；一石以上，方起耗息一斗。至冬收令各抵斗补仓，经收人役于原借票下注收讫二字。约正收执，先乡约二日，类总于簿内注销。
　　
　　凡遇丰年，稍贫、极贫人户不愿请贷至十八月，而稍富以上户愿借者听，亦具保结，甲总依限催还。始不与借，虑谷易竭；终则许借，虑谷易陈。此乃时措之宜。违者必罚。
　　
　　时粜籴（五条）
　　
　　凡仓谷，先年藏者谓之陈，当年藏者谓之新。宜毎年囤作一处，挨陈以支，支不尽，则粜陈籴新，使勿至于红腐。若官军月粮不足，上司宜籴，取给价还仓。
　　
　　凡积谷既多，常平之法可以间一行之。谷贱时则增价而籴，谷贵时则减价而粜，以利民。
　　
　　凡积谷既多，富家请粜作本者，扣除足一年支用外，许照时价粜与，毎一石利息三斗，用本甲保结，立数附簿。冬收偿还，虽大饥不减。因而诓骗者，送官重治。
　　
　　凡籴谷入仓，挑脚搬运派约众人各一石，不足，则于息谷内动支顾觅。
　　
　　凡平籴法，宜仿其意，毎遇丰年，分上中下熟三等。上熟之年，毎户收一百石者，敛十石。中熟之年，毎户收三百石者，敛十石。下熟之年，毎户收五百石者，敛十石。不丰不歉之年，惟沿门入谷。及遇凶年，亦分三等。小饥则发下熟之所敛、中饥则发中熟之所敛、大饥则发上熟之所敛而粜之。
　　
　　恤贫穷（三条）
　　
　　凡息谷既多，当行义仓之法。社内年长不能婚、贫死不能葬、疾病不能医及水火盗贼患难等项，俱量为救恤，而不责偿。直月免于约众科敛。
　　
　　凡社内鳏寡孤独与残疾无依者，谓之穷民，尤宜怜恤。息谷毎人月支三斗，旋多旋增，以九斗为率。凡流民入境乞丐者，量与钱米。天暑道路多渴者，施以茶汤。皆于息谷内支。
　　
　　赈荒歉(十二条)
　　
　　凡遇荒歉异常，约正查社内贫民及流民多寡，量行造米，或粜取钱及银，以济其急。或移民就粟，或转粟就民，随宜斟酌。十五岁以上，毎口日支米一升。十五岁以下，毎口日支米五合。如不愿米，折钱或银与之。若民口数多，患其拥并，令各家用纸半幅，上书某家口数若干，合请米若干，或钱若干，实贴各人门首壁上。直月具数同各牌甲领出，沿门审实给散，开数送社学、约正等公同老人算结，登于文簿。
　　
　　凡官司赈济，多虚应故事，难于周遍。或委非其人，以致冒名关领、诡名盗支等项情弊多端。今乡约、保正既行，人各相识，上中下三等富户及三等之下，俱平日素定牌甲分领，又易周遍。然犹有二虑：一曰迟缓，二曰侵欺。迟缓则饿死数多，侵欺则民不沾惠。宜誓于里社，互相誓戒。敢有将米谷钱银领出而托故迟缓不行、意在侵欺图利。银或换以低假钱，或换以新破者，约正、教读人等公共检举，革退出社，仍送官重治。
　　
　　凡大荒之年，倘人众谷尽，约正等当念人命关天，不宜坐视，与同约众公共措置，差人四散收籴米豆归本社内，或依原价出粜，或照前法赈给。
　　
　　凡流民大饿入境者，作粥人给一碗。粥要极稀，毋令至饱。若时气相染成病者，预储医药，直月同保甲沿路沿门给散。死者作急顾人埋瘗，毋令暴露熏蒸。
　　
　　凡社内稍丰而邻社大荒，闭籴及粜而索价过多者，皆纪其过于籍以行罚。若纠众抢刦谷禾者，保甲严行巡察，违者以强盗送官重治。
　　
　　凡遗弃小儿于道路，责付无子之家收养，长作义男使用。有虑他日父母认取推托不收者，日支米五合，长充社夫，不得归宗。
　　
　　凡饥馑后民无牛者，人给一具，于息谷内动支，保甲立数在簿。冬收取回原价，不许因而拖负。
　　
　　凡救荒有药饵，服之可以不饥。曾经效验者，依方修合，人各给与，于息谷内动支。
　　
　　凡流民数多，分与各保甲带管，毋令生变。社内坛屋圩岸、桥梁道路之类相应修建者，毎精壮五人挟带老弱五人，派一排甲管之。散处其人，代为造饭，以便薪水，免其自爨，各兴工修建。若一切不急之工，则皆停止。流民既已存活，愿留者编入保甲，与之牛具种子，趁时耕作。其不愿留者，量给口粮，发回故乡。各书姓名，扣算支过数目并发回年月，以凭查考。
　　
　　凡赈谷不足，约正查本境内山林陂泽之利可资以生者，与教读等具呈上司，听贫民流民擅取。
　　
　　凡凶荒之年，要使男女相保。约正等于保甲内查将昏而未成婚者，减杀其礼，责令完聚。或出钱谷助之，于息谷内动支。凡凶荒之年，以丧礼从事。社学收藏乐器，不得歌诗奏乐。社祭牲酒，量行减省备赈。
　　
　　直月同保甲逐年收补仓厫簿书锁钥，约正人等公共分掌。仓内屋宇什物，管仓乡老人等常切照管，不得毁损及借出他用。损失者，教读同约正、约副根究赔偿。一应事宜，听从民便，公共措置，有司不得干预抑勒。若储蓄出纳之数，岁终各送文簿，赴在城四隅大馆，以凭查考。情弊不明者，各呈送治罪。
　　
　　文簿式
　　
　　某州县某乡图某社管仓乡老某、教读某、约正某、约副某某、社祝某会同乡约、保甲，从公将某年分储蓄出纳数目逐一开具于后：
　　
　　一、储蓄
　　
　　公借谷若干
　　
　　敛散支用各若干
　　
　　扣算见在若干
　　
　　义劝谷若干
　　
　　同前
　　
　　罚入谷若干
　　
　　同前
　　
　　年  月  日    管仓乡老某押
　　
　　社学教读某押
　　
　　乡约约正某押
　　
　　约副某押
　　
　　某押
　　
　　社祝某押
　　
　　保甲甲总某押
　　
　　某押
　　
　　某押
　　
　　借票式（借牛具等项仿此）
　　
　　某乡保甲甲总某人名下贫民某人，为因缺乏种子、情愿央凂本甲某人等作保，立票借到本社社仓（起息谷几石，无息谷几斗）前去作种，至秋成仍以干圆洁净好谷抵斗还纳。责在甲总同保人催理，决不敢负。今恐无凭，立票约为照。
　　
　　收票式
　　
　　某处社仓管仓老人某为乡约事：今据甲总某、保人某带同借谷贫民某到仓纳还原谷若干石（息谷若干斗，无息则不书），收讫，立此实收，缴回贵学，以凭查考。须至票者。
　　
　　以上出《朱子文集》、见行事例，参用庐阳吴氏、晋江曾氏、莆田郑氏社仓文移，教读与乡约斟酌施行。若有司假此勾提富民出谷催督粜籴，因而索取赃贿者，许乡老照《教民榜》内事理公同约众连名具呈，上司纠举其恶。若能留心仓谷，以朱子为法，而因事被诬者，众共具呈保之。
　　
　　
　　泰泉乡礼卷五  乡社
　　
　　
　　
　　凡城郭坊厢以及乡村，每百家立一社，筑土为坛，树以土所宜木。以石为主，立二牌位，以祀五土五谷之神。设社祝一人掌之。坛制，宜量地广狭，务在方正，广则一丈二尺，狭则六尺，法地数也。高不过三尺，陛各三级。坛前阔不过六丈。或仿州县社稷坛，当北向，缭以周垣，四门红油，由北门入。若地狭，则随宜止为一门，木栅，常扃钥之。石主长二尺五寸，方一尺，埋于坛南正中，去坛二尺，上露圆尖，余埋土中。神牌二，以木为之，朱漆青字，高二尺二寸，阔四寸五分，厚九分；座高四寸五分，阔八寸五分。度用周尺。一曰五土之神，在左；一曰五谷之神，在右。土者社也，谷者稷也。临祭，设于坛，以案卓盛顿。祭毕藏之。其案卓各一，各高一尺一寸，阔一尺九寸，长二尺三寸。坛前具架悬鼔，以备行事集众。以二祭礼神。一曰祈，二曰报。以六号事神，一曰告，二曰祷，三曰誓，四曰罚，五曰禳，六曰会。约正人等预行编定，凡入约者，每岁一人轮当会首。社祝督令社夫常川洁净坛所。祭器用牲桶二，锅五口，牲匣二，祝板一，酒尊三，各连幕酒勺一，瓷盏六，瓷楪十二，香炉二，盥盘一，帨巾一。主祭者有官，则祭服或冠带；无官者，如其服。祭品，富乡用一羊一豕，酒果、香烛、楮钱随俗从宜。贫乡不过三牲之类。人各出银二分，贫者半分，极贫者不必强之，仍令与会。
　　
　　祈用仲春
　　
　　祭期用黄历二月内社日。
　　
　　仪注：前祭一日，会首及预祭之人各斋戒一日。会首先遣执事者扫除坛所，为瘗坎于坛所之西北，方深取足容物。会首洗涤厨房镬器，以净室为馔所。至晚，宰牲。执事者以楪取毛血，与祭器俱寘于馔所。祭日，未明，执事者于厨中烹牲。社祝设五土五谷神位于坛上，五土居东，五谷居西。设读祝位于其后，设引礼及诸执事人位又于其后。执事者于馔所实祭品于楪内，解牲体寘于二俎，寘酒于尊。教读书祝文于纸。祭品既备，执事者各捧设于神位前，燃香明烛。自会首以下，各服常服，盥手入就拜位。立定，执事者执壶于尊中取酒，立于五土神位之左。引礼者唱：“鞠躬。拜，兴；拜，兴。平身。”会首以下皆鞠躬，拜、兴，拜、兴，平身。执事者取毛血瘗于坎中。引礼者引会首诣五土神位前，唱：“跪。”会首诣五土神位前，跪，举盏。执壶者斟酒。引礼者唱：“三祭酒。”会首三次倾酒少许于地。讫，引礼者唱：“俯伏，兴，平身。”执壶者诣五谷神位之右。引礼者引会首诣五谷神位前，唱：“跪。”会首诣五谷神位前，跪，举盏。执壶者斟酒。引礼者唱：“三祭酒。”会首三次倾酒少许于地。讫，引礼者唱：“俯伏，兴，平身。”引礼者唱：“诣读祝位。”引礼者取祝立于读祝位之左。会首诣读祝位。引礼者唱：“跪。”会首跪。唱：“读祝。”社祝跪读祝文。讫，兴，寘祝于案。引礼者唱：“俯伏，兴，平身。”会首俯伏，兴，平身。引礼者唱：“复位。”会首复位。引礼者唱：“鞠躬。拜，兴；拜，兴；平身。”会首以下皆鞠躬，拜、兴，拜、兴，平身。执事者彻祭品。社祝取祝文，焚瘗于坎所。礼毕，饮，行会饮读誓文礼。祝文：“维某年某月某日，某府州县某乡某里某人等谨致祭于五土之神五谷之神曰：惟神参赞造化，发育万物，凡我庶民，悉赖生植。时维仲春，东作方兴，谨具牲醴，恭伸祈祭。伏愿雨旸时若，五谷丰登，官赋足供，民食充裕。神其鉴之。尚飨。”
　　
　　报用仲秋
　　
　　祭期用黄历八月内社日。
　　
　　仪注同祈礼。
　　
　　祭文同前。惟改“仲春东作方兴”作“仲秋岁事有成”，“恭伸祈祭”作“恭伸报祭”。
　　
　　凡春秋二祭，当遵古人社祈年报赛之礼，务在精诚，不许扮神跳鬼，以为盛会，致使男女混杂。有司察其违者罪之。
　　
　　有事则告
　　
　　凡立乡约、延教读、编保甲、建社仓，皆告于社。
　　
　　凡民自他境来，初预乡约、保甲者，谓之入社，社祝以告。告毕，乃书其姓名于籍。其有犯约之过、不修之过，罚而不悛者，逐之出社，告亦如之。告毕，约正等公同约众于籍除名。
　　
　　凡告，社祝鸣鼓三通，约众皆至，立于坛前。社祝唱：“跪。”约正以下皆跪。社祝抗声告曰：“某年月日，约正某等为某事敢告于神：惟神聪明正直，好善恶恶，凡食此土之谷者，孰不昭鉴！尚冀默相，以底成功，使善者受福，恶者受殃，无作神羞。”告毕，约正以下皆再拜而出。
　　
　　有求则祷
　　
　　凡迎时雨、宁风旱、弭灾兵、远罪疾，为一乡致福祥、去痛苦者，社祝必祷于社。
　　
　　凡祷雨，先一日斋戒。约正等禁乡内屠宰。黎明，帅约众诣社取齐。社祝伐鼓十二声，用牲于社，唱：“鞠躬。再拜，平身。”约正以下皆鞠躬，再拜，平身。约正诣读祝位，跪。社祝读祝文曰：“维某月日，乡约正某等敢祷时雨于五土之神、五谷之神：皇皇上天，照临下土，集地之灵，神降甘雨。庶物羣生，咸得其所。惟神俯从民愿，某等不胜瞻望哀恳之至。”祝毕，唱：“鞠躬。再拜，平身。”约正以下皆再拜而出。次旱祷，亦如之，惟不用牲。必得雨乃止。若雨多，求止雨，则鸣鼓百声，用牲于社，祝曰：“雨已太多，五谷不和，人民失养，伤如之何？社灵社灵，幸为止雨，调燮阴阳，除民所苦。”礼亦如之。谢得雨及雨止，俱用牲于社。
　　
　　凡水火盗贼、疾疠刑狱，将至之时，约正等令教读直述其事，为祝文付社祝行祷礼。害已不及，乃用牲于社。
　　
　　有疑则誓
　　
　　凡乡约，誓于社，已见第二卷。若乡老听一乡之讼，户婚田土、财货交易等情不肯输服，与社仓出纳、保甲疑难之类，皆要质于社而誓之。
　　
　　凡誓，鸣鼓七声。社祝唱：“跪。”誓者皆跪。社祝宣誓词曰：“某人为某事若有某情，敬誓于神，甘受天殃，遭瘟招祸，凶于其身，覆宗绝嗣，灭其家门。惟神其照察之。”誓毕，誓者三顿首而退。
　　
　　凡乡俗有社生钱者，谓众人合钱或银若干，总其数告于神。生此钱者，出利息若干，若此社神所与生也，用通财有无，以惠于无穷，理亦可行。社祝掌其数而誓之，如前仪。
　　
　　有过则罚
　　
　　凡乡约内有不修之过、犯约之过及社学、社仓、保甲诸人有犯者，约正等督令什五之家，公同甲总以其人拱立于社，伐鼓十声。社祝唱：“跪。”犯者跪。抗声攻之曰：“某人有某过，犯而不改，罚赎汝罪，入谷若干于社仓。尚冀汝自今改于其德，神降之休。”犯者对曰：“某不肖，少失教以辱先人，以为族党羞，神将降殃，昭受大戮。今闻过，愿修身改之。”再拜而退。既罚赎，后五日不改，约众告于神，逐之出社，除名于籍。若不肯罚赎与事情重者，教读及约正等呈与闻于有司。其不闻于有司以致事发觉者，治罪连坐。
　　
　　凡童生小过当罚与小事当罚，其人甘受者，不必诣社行罚，庶免渎神。
　　
　　凡乡人放犬豕鸡畜之属、纵容男女亵渎坛所，及私停货物者，直月举出，执其人告于社，量情罚之。
　　
　　有患则禳
　　
　　凡寺观淫祠既废，修斋念经、呪水书符师巫之徒终不可化者，难以诛戮，若使其失所，亦所不忍，皆分遣各社充社夫，令社祝掌之。每遇水旱疠疫为人患害之时，使之行禳礼。
　　
　　凡亢旱请雨，略依仿董仲舒法。约正以下斋戒三日，以水日雩祭于社而请雨，行礼如祷仪。以土为龙，身皆黑而尾白，长九尺，使丈夫八人、小儿八人，皆衣黑衣，丈夫扛龙，小儿讙呼曰：“乌龙头，白龙尾，小童求雨天公喜。”自北而南，又自南而北，乃归于社，息焉。复取五虾蟇错置社之中，掘池方五尺，深一尺，置水，埋虾蟇其中而闭之。及雨，则诣社行谢礼，用牲。若雨不止及大水，则萦朱绳于社，伐鼓攻之。雨止水消，谢如得雨仪。
　　
　　凡鬼有所归，乃不为厉。每社内立厉坛一所，以祭无祀鬼神。每岁三祭，皆先一日告于社。约正主祭，遵制。以里长佥名于祝。春用清明，秋用七月十五日，冬用十月一日，俱行傩礼。或十月不傩而移于腊月，谓之大傩。
　　
　　凡傩，用狂夫一人，蒙熊皮黄金，四目鬼面，玄衣朱裳，执戈扬盾。又编茅苇为长鞭，黄冠一人执之。择童子年十岁以上、十二以下十二人，或二十四人，皆赤帻，执桃木，而噪入各人家室逐疫鸣鞭而出。各家或用醋炭以送疫。若腊月大傩，黄冠倡，童子和，曰：“甲作食凶，胇胃食虎，雄伯食魅（句）。腾简食不祥（句）。揽诸食咎（句）。伯奇食梦(句)。强梁、祖明共食磔死寄生（句）。委随食观（句）。错断食巨（句）。穷奇、腾根共食蛊（句）。凡使十二神追恶凶（句）。赫汝躯，拉汝干，节解汝肉，抽汝肺肠，汝不急去，后者为粮。”此乃古礼，虽孔子所不敢废也。后世此礼废绝，每逢灾疾，乃至禳星告斗，作诸无益，其伤民财甚矣。故今合时制于古，以便民从俗。
　　
　　凡祭厉，用牲酒米饭，纸烛皆随俗宜。约正等务从俭致诚，人出银不过半分，其贫不肯与者勿强。祭彻，以分惠乡之鳏寡孤独，社众不必饮宴。祭文曰：“某府州县某乡某里社里长某人，承本县裁旨，钦奉皇帝圣旨：‘普天之下，后土之上，无不有人，无不有鬼神。人鬼之道，幽明虽殊，其理则一。故天下之广，兆民之众，必立君以主之。君总其大，又设官分职于府州县，以各掌之。各府州县又于每一百户内设一里长，以细领之。上下之职，纲纪不紊，此治人之法如此。天子祭天地神祇及天下山川，王国各府州县祭境内山川及祀典神祇，庶民祭其祖先及里社土谷之神，上下之礼，各有等第，此事神之礼如此。尚念冥冥之中无祀鬼神，昔为生民，未知何故而没。其间有遭兵刃而横伤者，有死于水火盗贼者，有被人取财而逼死者，有被人强夺妻妾而死者，有遭刑祸而负屈死者，有天灾流行而疫死者，有为猛兽毒虫所害者，有为饥饿冻死者，有因战斗而陨身者，有因危急而自缢者，有因墙屋倾颓而压死者，有死后无子孙者。此等鬼魂，或终于前代，或殁于近世，或兵戈扰攘流移于他乡，或人烟断绝，久缺其祭祀，姓名泯没于一时，祀典无闻而不载。此等孤魂，死无所依，精魄未散，结为阴灵，或倚草附木，或作妖为怪，悲号于星月之下，呻吟于风雨之时。凡遇人间节令，心思阳世，魂杳杳以无归；身坠沉沦，意悬悬而望祭。兴言及此，怜其惨凄，故勅天下有司依时享祭。在京有泰厉之祭，在王国有国厉之祭，在各府州有郡厉之祭，在各县有邑厉之祭，在一里有乡厉之祭，期于神依人而血食，人敬神而知礼。仍命本处城隍以此主祭。’钦奉如此。今某等不敢有违，谨设坛于本里，以三月清明、七月十五日、十月一日率领某人等百家联络于此，置备羮饭殽物，祭于本里。无祀神鬼等众，灵其不昧，依期来享。凡我一里之中、百家之内，倘有忤逆不孝不敬六亲者，有奸盗诈伪不畏公法者，有拗曲作直欺压良善者，有躲避徭役靠损贫户者，似此顽恶奸邪不良之徒，神必报于城隍，发露其事，使遭官府轻则笞决断杖，不为良民，重则徒流绞斩，不得生还乡里。若事未发露，必遭阴谴，使举家尽染瘟疫，六畜田蚕不利。如有孝顺父母、和睦六亲、畏惧官府、遵守理法、不作非为、良善正直之人，神必达之城隍，阴加护佑，使其家道安和，农事顺序，父母妻子保守乡里。如此，则鬼神有鉴察之明，我民无谄谀之祭。灵其无私，永垂昭格。尚享。”
　　
　　凡禳火灾，必于腊月大傩之时，略仿古八蜡礼，告于社。祭先啬及田神、水神。使人装扮，为兽面，鸣锣鼔而噪，迎猫迎虎而享之。祝辞曰：“土反其宅，水归其壑，昆虫无作，草木归其泽。”夫祀及水土，则火不为灾，鼔噪震动，则阳气胜阴，故合傩蜡为一，便民从俭也。
　　
　　有庆则会
　　
　　凡春秋二祭毕，就行会饮。会中，先令社祝读抑强扶弱之誓。其词曰：“凡我同里之人，各遵守礼法，毋得恃强凌弱，违者先共制之，然后经官。或贫无可赡，周给其家，三年不立，不使与会。其婚姻丧葬有乏，随力相助。如不从众及犯奸盗诈伪一切非为之人，并不许入会。”读誓词毕。长幼以次就坐，尽欢而退。务在恭敬神明，和睦乡里，以厚风俗。
　　
　　凡正月元夕为岁始，腊月大傩为岁终，亦许会饮于社。教读制相戒之词，以见无已太康之义。或令童生歌《七月》之诗一阕，或习士相见礼，或行投壶礼，或行乡射礼。务在雍容揖逊，敦从古雅。须用歌咏劝酬，使人观感，不得酣唱邪曲，演戏杂剧，以导子弟未萌之欲。若为贪图口腹，諠哗较论短长，及科逼贫人财物者，众共斥之。
　　
　　乡社之设，正以明则礼乐、幽则鬼神警动愚俗，使兴起于为善也。有司宜加之意，务令各乡欢欣鼓舞以从事，毋得督迫，以致扰民。若有势要拆毁霸占，约正人等须竭心力呈拒，敢有阿怯诡合者，神必殛之。
　　
　　右件出《大明会典》，参以见行事例。其间礼神、事神，务宜于乡俗随时参酌举行。
　　
　　
　　泰泉乡礼卷六 保甲
　　
　　凡一社之内，一家为一牌，十牌为一甲，甲有总。十甲为一保，保有长。为保长者，专一倡率甲总防御盗贼，不许因而武断乡曲。推选才行为众所信服者充之，或即以约正带管。保甲本明道程子为晋城令时保伍法也。其法：量乡里远近为保伍，使之力役相助，患难相恤，奸伪无所容，孤茕老疾者责亲党使无失所，行旅出于其途者疾病皆有所养。及王安石行保甲法，则督民操练，使自备衣甲器械，天下始骚然矣。故今以乡约为主，有可推选者立为保长。如无其人，即以约正为之。长联乎总，总联乎牌，牌联乎家，大小相维，善恶相核，一社之内，恶少自无所容。一遇盗警，保长统率各甲防截追捕。其设置之费，除粉牌所用者不多、令一牌内十家攒置外，其于乡社前量行起立望台，土基亦令社夫自筑。或起更楼一座，则量行盖造。买办锣鼔及造册纸张之类，俱约正、约副与富家自备，俱不许科扰于民。立法大要，在于保安良善、消弭盗贼而已。中间有愚昧妄自惊疑及邻乡彼此平素不和者，乡先生及教读等务委曲开谕之。仍各给告示通知。
　　
　　凡立牌有三：一曰戒谕，二曰沿门，三曰十家。
　　
　　戒谕者置于社。一、钦奉太祖高皇帝戒谕。立牌一面，长一尺二寸，广如之。大书六语于上，置于乡社或乡校，行乡约，则社祝读之。不必家至户到皆立此牌，徒为文具。
　　
　　戒谕牌式
　　
　　钦   孝顺父母，尊敬长上
　　
　　奉   和睦乡里，教训子孙
　　
　　戒   各安生理，莫作非为
　　
　　谕
　　
　　沿门者登于册。
　　
　　一、各家俱用方尺纸牌照式明白书写，置门楣上，以便乡老查考。约正、约副公同保长人等造册，次第书之。一样三本，约正、乡老、保长各执其一。如约正即为保长，则一样二本。每家之后，量留半页，以备陆续开报。
　　
　　各家门面牌式
　　
　　某府州县某处某乡社(如寺观庵院，亦仿此)
　　
　　一、户某人（系某卫所某官下舍余，或某总小旗甲下军余，或某坊都、某坊厢里长某下军、民、匠、灶等籍。若系僧道，亦仿此）
　　
　　男子几丁，某人（系官吏），某人(作何生理)。
　　
　　某人(在某处买卖)，某人（系生员），某人（有何手艺），某人（见当某役），某人（有何残废疾）。
　　
　　妇女几口（无则不开）。
　　
　　一、田若干亩，该粮若干石斗。
　　
　　一、房屋门面几间(或自已置买，或典赁某人屋住)。
　　
　　一、寄住客某人(系某府州县人，某年月日来家典住，或寄歇，作何生理，或在某衙门干某勾当，或为人佣工，陆续开报)。
　　
　　一、牛若干头。
　　
　　一、马若干匹。(已上三条，无则不开。)
　　
　　右件，除城内居人士夫群聚，礼义素明，宜自有处，不必编牌。或都会繁华，人烟辏杂，则酌而行之。城外不问关厢镇店，不问军卫有司，不问庵堂寺观，不问深山穷谷，通行开报册。除十岁以下小儿不报，十岁以上者，俱上牌册。凡五丁，出一丁上十家牌，轮当甲总，盖取四人营运以治内、一人守望以治外之意也。大家则析。如有人十丁，则取二丁上牌。有二十丁，则取四丁上牌。五十丁，则取五丁上牌。小家则并。如止有人三四丁不足五丁者，则相并之，务足五丁之数。保长、约正、约副、教读、乡老、社祝之家，俱免轮当甲总。其寺观庵院，或游僧抄化，或住持道众，俱要明开下落。若在荒野园圃住居者，则开系某人产业，一体上册。若册内无名，即系乡约不取，保甲不容，自外于王化者也。卫屯营或独设一地，或与民相搀，俱不得纷更，军民一体编告。正军并城操及跟某官常川役占者，俱明白开除，免上十家牌轮当甲总。与社相近者，即附入社内。其各州县及军屯原设地方火甲营长等项，俱仍旧，以应承接递及官府公事差遣。其新编保长之属，各乡以闻于在城四大馆，转达有司，优免身役，毋致劳扰。
　　
　　十家者轮于甲
　　
　　一、各家沿门开报小牌，约正、约副公同教读编造成册，乃以十家为一甲，共为一大牌。每五丁抽一丁精壮者上牌，轮当甲总。十甲则为一保。皆保长统领之。各甲不立甲头者，所以防胁制侵扰之弊也。惟使之日相轮当甲总，则无弊矣。
　　
　　十家牌面式
　　
　　某县某坊乡图第几甲
　　
　　上甲尾某人。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　本甲一户某人，男子几丁，某人轮当甲总。
　　
　　下甲头某人。
　　
　　右件，十家共置一大牌，照式开写。日轮一家当甲总，沿门晓谕，因而审察各家动静，但有面目生疏之人、踪迹可疑之事，及违条约不听劝谕者，即行报官究治。或有隐匿，十家连罪。
　　
　　乃以八事纠察在社之民而劝惩之
　　
　　一曰遵戒谕。甲内俱要父慈子孝，兄友弟恭，夫和妇顺。善相劝勉，恶相规戒。患难相恤，出入相友。小心以奉官法，勤谨以办国课。皆仰遵圣制戒谕之意也。但有不遵条约者，务要互相劝导。果不听改，禀官罚治。凡有水火盗贼，俱要齐心并力救护。
　　
　　二曰慎宥罚。甲内但有平日习为奸盗，及窝通贼党、容寄贼赃者，同甲俱要首报在官，许其改过自新。凡遇警窃，即于此辈中挨查。但有隐匿，甲内坐以知情重罪。若有赌博无籍教唆健讼，造言生事，诈称名目恃强凌弱，受人投献，或烧香聚众习为鬼教，与私通外国透漏边情，而同甲不行劝阻，及劝阻不听而不禀告官司者，悉重加罚治。其稔恶不改者，即便捕送官司，明正典刑。违者约正、约副、保长一体连坐。
　　
　　三曰联守望。甲内各家轮当甲总者，俱要备器械，置锣鼓。但有盗警，一家击鼓，各家相连齐击。一巷击鼓，各巷相连齐击。但闻警鼓，各家男妇大小，俱执器械出于门首排立。其丁壮上十家牌者，遇有奔贼，即要齐出并力截捕。但有后期不赴者，同甲举告官司，量加罚治。其社前锣鼓及悬于更楼者，闻盗发，乱击之。旁村乡社始闻者，以一击为节，次二，次三。俄顷之间，声布百里。皆发丁壮上十家牌者，严守险要。故守望相连，而盗贼无可逃也。其或藩篱太分，尔汝太别，东邻被盗而西邻闭户，南村杀人而北村袖手，此家失盗而彼家接买，此乡捕捉而彼乡窝隐者，事宜密报四隅大馆，以凭禀官惩治。
　　
　　四曰时操练。甲内遇有盗警，保长、约正人等点闸壮丁上十家牌者，各执戈戟听阅练，鸣锣击鼓以操习之。操必于早晨。操已，归服旧业。其不听操练者，必罚。
　　
　　五曰严约束。保内大小人家，凡有故而出者，须赴约正、保长处报知，返则告销。俱不得轻自出入。敢有不告而出及朝在而夕遁者，约正人等根究来历，果涉违法，送官惩治。
　　
　　六曰稽去住。保内已经编造甲之后，或有寄住客商，或有流移寓户，或新近因饥荒各处逃来潜住者，俱不必逐离，不时于册内陆续开报，年终一并通算，计要见尚在者几人、已去者几人、新来者几人。但有面目生疏之人、踪迹可疑之事，即便阻逐。故纵者，事发，约正、保长人等一体有罪。
　　
　　七曰恤困穷。保内如有残废病弱及贫薄无倚之人，各责令亲党收养，毋令失所。如无亲党，许编入有财力之家壮丁内夹带。如一牌夫下有四丁，强壮者即夹带残弱一人于内。凡守望备警，仍量存之，不得需索帮补。
　　
　　八曰防行旅。保内常禁宵行夜游，每一更三点禁人行。各于闾巷之间设为鹿角之类，以断行路。仍击木柝以传更。及五更三点放人行，即除去之。其有行旅止宿者，除执节公使及官使、或公差有明文者不察外，如国有大故，遥闻寇戎大丧，恐有奸非，则令合守闾巷。如有过客异常，虽单骑孤囊，或为僧道服饰，变诈多端，务使人不疑者，决是盗贼，量行擒捕，送官惩治。若无干碍之人偶来宿歇，则道之出境；或染疾病，共养视之。
　　
　　凡保长统领牌甲，其法甚约，其治甚广。盖军民之均编，则纪纲之操纵可举；村社之详明，则公事之勾摄可据；丁力之多寡，则粮差之分派可执；生理之虚实，则行止之善否可稽；牛马之有无，则赈济之等第可别；往来之稽验，则讼狱之曲直可凭；正长之得失，則里老之公私可分；盗贼之有无，则乡村之臧否可识；彼此之联络，则逃移之实数可查。因是而修之，裒其多而益其寡，则徭役可均。因是而修之，连其伍而制其什，则外侮可御。因是而修之，警其薄而劝其厚，则风俗可淳。因是而修之，导以德而训以学，则礼乐可兴。小而一县，大而一州，不必更立法制，固已如指诸掌矣。凡有司，宜与四隅大馆遥领乡约着实举行，润色而修举之，毋徒为纸上虚言，则治化可以不劳而致矣。
　　
　　凡有寇变，各保彼此相援，有司亦出兵助之。或张威以挫其锋，或设伏以要其归路，务使以逸待劳，不为所诈。寇平之日，有司必加重赏。
　　
　　凡立十家甲牌，专为止息盗贼。若使每甲各自纠察甲内之人，不得容留盗贼，上甲如此，下甲复如此，城郭乡村无不如此，以至此县如此，彼县如此，远近州县无不如此，则盗贼亦何自而生？夫以一甲之人而各自纠察十家之内，为力甚易。使一甲而容一贼，十甲即容十贼，百甲即容百贼，千甲即容千贼矣。众贼至于千百，虽起一县之兵而剿除之，为力固已甚难。今有司往往平日不严十家之法，及至盗贼充斥，却乃兴师动众，欲于某处屯兵、某处截捕，不治其本而治其末，不为其易而为其难，皆由平日怠忽因循、未尝思念及此也。自今务令各甲各自纠察，甲内有平日习为盗贼者，除送官外，其或遇恶未稔、尚可教戒者，照依牌谕报名在官，令其改化自新，时加点名省谕，甲总轮流沿门觉察。如此，则奸伪无所容而盗贼自可息矣。
　　
　　凡保甲所以不行者，其弊端有三：一曰壮丁上牌人惧佥名辗转为军，甲可乙否，不肯编造。二曰保长、约正人之善静无能者不喜承当，或有喜功生事，借此营私，身有过恶，借此掩覆，则乐为之人心不服，建立不成。三曰盗贼之徒犯约之过，有告报在官，他日报雠，反陷不测。若有司于编造之时明出告示，破其疑惑，有告报窝盗赌博非为等事，给与执照，则人必乐于行矣。若保甲巡防戒谕著有成効者，县官备礼，亲造其庐，重加奖励。
　　
　　右件出阳明王氏保甲条约，参以《大学衍义补》及保甲条件等书。有司遥加领辖，务以明道为法、王安石为戒。毋得指此科罚点闸，以致扰民。