太玄真一本際妙經
　　經名：太玄真一本際妙經。簡稱《本際經》。唐玄巍《甄正論》稱：隋道士劉進喜造《本際經》五卷，唐李仲卿續成十卷。今存第二卷《付囑品》。底本出處：《正統道藏》太平部。
　　太玄真一本際妙經
　　付囑品
　　元始天尊時在協晨靈觀峻嶒之臺，與太上道君及十二億萬高真上聖，俱坐白玉師子之座，具宣秘要，開闡妙門。自非天尊同業共行入道界人，不預斯集。是時天尊即放五色微妙光明，遍照十方一切國土，光中演出種種類音，各隨風俗，聞者皆解。宣說諸法悉是無常，苦惱穢惡，无自在者，須臾變滅，猶如夢幻。汝等咸應生厭離想，雖復神仙壽億萬劫，終必死壞，三清眾聖念念無常，是故世間無可保者。元始天尊為汝等故，權應見身，教導汝等，並得開度。諸未度者，為後世因緣，功成事遂，誓願剋滿。今當反神，還乎無為湛寂，常恒不動之處。汝等若有疑網之心，恣來啟問，當為演說。是吾最後委訣之辭，宜各及時，勿懷憂悔。復以神力震動大地，周回旋轉，驚駭物心。當爾之日，三惡眾生皆得休暇，人天之報各蒙增益，無諸苦惱障難之事，莫不一時遠近俱集，其眾無量，不可勝言。是時大眾咸同一心，瞻仰道君，目不暫眴，裁悲止慟，而說偈言：
　　元始無上天人師，今捨大慈離生死。獨反善寂妙一源，不住世間染塵滓。
　　真智淳淨無礙身，譬喻言辭莫能疑。非是我等所知見，何能觀之悟玄理。
　　我等始發上乘心，猶如初生小犢子。唯願應身大慈悲，法乳飲餧成壯齒。
　　天尊應現无比身，一切含生所怙恃。云何一旦棄本誓，世間孤露失依止。
　　善哉世眼大道君，了達真應無終始。願為勸請元始尊，覆護眾生如父子。
　　太上道君為眾生故，從座而起，稽首天尊：唯願大哀愍傷一切，久留妙應，常在世間教導利益，使得成就，咸蒙啟度，普入法門。
　　元始天尊大慈悲心，答道君曰：乃能憂念一切含生，隨順世間，請我住世。道君當語此眾之中未入定者，自我得道已來，經無量劫，常在世間，未曾捨離，若應度者，恒見我身，運會遷移，則不能見。此劫眾生，機宜所感，當由道君而得度脫。是故我今升玄入妙，汝等肉眼不見我真實之身，謂言滅盡。但修正觀，自當見我與今無異。若於空相未能明審，猶憑圖像係錄其心，當鑄紫金，寫我真相，禮拜供養，如對真形，想念丹禱，功德齊等。所以者何？身之與像，俱非實故。若能明了非身之身，圖像真形，理亦無二，是故敬像隨心，獲福報之輕重，唯在汝心。貧窮之人，泥木銅綵，隨力能辦，殿堂帳座，幡華燈燭，稱力供養，如事我身。承此因緣，終歸正道，必當與我期在大羅。復告道君：若諸大眾有疑未了，隨意問難，當助教誨，令速悟解，勿使失時。
　　太上道君舉手告眾：我奉天尊垂慈教敕，令使汝等决所未悟，宜知是事。
　　爾時，太極法師真人徐來勒，於大眾中從座而起，到太上前，長跪啟曰：臣以有幸，預接尊顏，加見訓示三寶洞極，位忝上真法師之任，過泰屏營，未可為喻。今奉告命，上問天尊，誠非愚訥所能啟請。然臣既任法師，方宣正道，兼蒙教令，不敢藏情，輒欲諮問。唯願弘慈指誨可不進退之儀，伏惟誡示。
　　太上道君告來勒曰：汝積功累德，致上聖顯徵，作大法師，開導後學，有疑請訣，正是其人。爾時來勒斂容正服，安庠雅步於大眾中，猶如獅子在栴檀林，從容無畏。承道君旨，往詣天尊，五體投地，叉手作禮，悲感涕泪，上白天尊：向於光中已奉告命，重被道君上宣勸督，不揆愚淺，輒欲諮問，唯願大慈必賜哀許。
　　於是，天尊歡喜答曰：善哉善哉。欲有所問，甚得機宜，汝今善聽。譬如國王統領天下，具足七寶種種庫藏。是王有時巡行四海，以自娛樂，普益民黎，儲君承統，紹宣洪業，加以委寄有智大臣，讚揚正治，利安臣民。我亦如是，運御一切，為大法王，欲巡至妙昇玄之域，以正觀心導三清眾，悉以正真秘密寶藏委付道君，拯卹貧窮無善財者，班錫功效精進之人。復欲普令諸真大聖，共弘正道，隨機所稱，各開利益。亦如國王所付之臣，必選深智堪委寄者，然後付之。汝亦如是人，於無量微塵之劫，捨欲守真，精進勇猛，智慧明了，福德熏修，故能發心諮論大法。我以圓足具福慧故，善能釋汝疑惑之心，知汝堪受甚深秘藏，輔助道君，弘道利物。
　　於是，太極真人白天尊曰：敢問季世正法流行，所說言辭隨從世典，天魔異道添糅真經，語以義乖，云何分別，願示其要，使將來世無留礙心。
　　天尊告曰：道本無言，亦無文字，但為世間無明眾生，愚癡觸壁，懸心冥道，無由解悟，故立世典，漸啟童蒙，乃寄語言，宣示正道，假借文字，著述經圖，語字乃同，非復流俗。子欲識者，當一心聽。有十二印，印我正法，若諸教中有此法印，即是正經，無此印者即是邪說。何等十二？一者世間有為之法，皆悉無常，即生即變，即老即滅，逝水電光，駿馬飈風，莫之能比，諸天壽限，期滿亦謝，隨業流傳三惡道中。大期死壞，易可知覺，變易無常，世不能了。三清之人，見生滅相，覺無常苦，智明了故，體無相故。以智慧故，能知能覺，忘不著故，不以為苦，而是任放，恬愉安樂，解未圓故，隨念生滅。二者一切世法，皆無有我，不自在故，非真實故，相因待故。三者世間有心之法，皆悉苦惱。何以故？可逼迫故，可違逆故，無常遷滅故。苦有二種，一麤二細。云何為麤？一切受生，老病死壞，怨家合會，恩愛分離，所求不稱，是名麤苦。云何細苦？即細無常，念念損壞，實是苦惱，人不能知，是名細苦。四者一切世間不今穢惡，亦有麤細，麤者可見，細不可知。如世肉身，皮膚血脉，大小不淨，屍形臭爛，是麤不淨。煩惱結漏，慧者棄薄，是細不淨。五者萬物皆是空無，性無真實故，假眾緣故。六者出世昇玄，至道常住，湛體自然，無生無滅，離有為相。七者一切妙智，自在無礙，神力所為，隨意能辯，故名大我。八者離二無常，不受諸愛，心想寂滅，故名安樂。九者真性靈通，離一切相，無染無穢，是名清淨。十者至道真實，非偽雜身，是金剛身，故名善有。十一者是世間法，及出世法，皆假施設，悉是因緣，開方便道，為化眾生，強立名字。十二者正道真性，不生不滅，非有非無，名正中道。十二法印，定我法門，隨有其言，即宜遵奉，無此說者，不可修行。吾以道眼，遙於寂地觀察眾生，有能分別明了法印，依法行者，我即化身種種，示現人天六道，隨宜施作，鯈有欻無，勸示接引，覆護輔持，令無留難。卿當以此法印，普教天人，咸使知識，案法奉行。太極真人稽首奉命。
　　天真皇人避席稽首，上白天尊：我於今日欲有所問，唯垂聽許。
　　天尊告曰：善哉善哉，恣隨所問。
　　皇人啟曰：不審初學未入定位，何所修習以為階梯？
　　天尊曰：善哉皇人，乃能為諸未悟眾生作如是問，凡世男女當得其恩。夫為學者，初修十事以為階梯，如人緣梯，從初一桄，至第二桄，乃至於頂。昇階亦爾，自下之高，要須先習此十行法，然後乃能深入正觀。何等為十？一生善欲，有欲樂心，乃能進取。二近善友，遇善友故，引導其心，深信正道。三造明師，師有妙法，廣能宣告，示以要術。四聞正教，能受讀誦。五能出家，常行柔弱，以固身命，永斷有為，離諸桎梏。六受正戒，防身口心。七隱山林，栖遯獨處，永離囂塵，修寂靜志。八念大道真是法王，能度眾生越生死海，猶如船師拯濟沈溺。九念經教是妙醫方，能示眾生治煩惱藥。十念法師是真父母，善能生我法身慧命。因是十法，能令行人增進正解，入次定位，如陸階梯，至于極頂。
　　皇人又問：云何名為修習正觀登頂之相？
　　天尊答曰：始學之人精修十行，為方便道，學相似空，能解眾生無真實體，漸悟微塵亦無真性，悉皆虛假，入一相門，堅固不退，是名登頂。如上高山，至頂得住，而無退墮，知不退已，進更修習，轉得勝明，能生真道，力用增益，似於無欲。體滯著故，故名為似；入真法門，故名無欲。甚深正教，能通眾生，入無欲道，復名法門，無欲增長，洞解真性，正見諸法無生滅相，轉出生死，破諸魔眾，心如琉璃，映徹無闇，正中之正，畢竟永斷，名轉法輪。法輪之體，是真實智，運出三界，超踰玉清，到常寂處，故名法輪。是諸神尊，得是法已，復欲令汝諸眾生等，乘此正智，出到道場，方便善巧，如所悟說，因此巧說，令得開曉，轉暗入明。由此妙教，是故復名為正法輪。如車有輪，能運乘者隨意所至，到安樂處。是正法輪亦復如是，能載行者到解脫處。又如國王有大寶輪，能破怨敵。是法如是，能破四魔異道怨敵，是故復名正法輪也。是名修習正解正觀登頂之相。
　　皇人復問：若諸大士於惡濁世，欲教眾生，先以何法而成熟之？願垂告誨，得兼利益。
　　天尊告曰：譬如良醫善知治術，然後乃能治一切病。如此經者，即世良醫，能示眾生治煩惱藥病之要術。所以者何？未見此經，不識眾生造惡根源，顛倒病相，又不能知治斷之術。如遇癡人身嬰重病，不遇良醫，隨心自服諸飲毒藥，病既不愈，橫夭其壽。始學之人不遇此經，亦復如是，暗習邪道以自救度，既不得度，墮三惡道。是故應當聽受是經，識醫良術，乃能療諸妄惑之病，過度神仙。云何為術？行者欲度一切眾生，先當入定，察其緣起樂欲，根性差別。若干貪欲偏重，脫身無寄，不淨臭穢，諸惡充滿，破其染愛念想之心。瞋恚多者，示四等行，使學慈仁，忘我愛物，解其忿對，令無怨惱。愚癡重障，示以法門，方便教誨，令得慧解。散亂之人，示令守一，拘魂制魄，專柔其心，學嬰兒行。著諸見者，示以空相，泯其分別計畫之心。多憍慢者，示無我相，無自在力，何所恃怙，而起高心，不久磨滅，終必死壞，苦惱逼迫，無暫安時。以無常苦，通治諸病，常念正道，等療眾病，是名成熟眾生之相。既成熟已，堪任為說重玄兼忘平等正法，入真實際，是名大乘教化之術。此經如是示善持法，是故我說喻如良醫，得此經者，能識眾生諸所偏病，及以等病隨宜授藥，無不差愈。如此人者，亦名醫王。依此經故，能消眾惱，是故復稱為智慧藥，能生智慧，離煩惱病，故名慧藥。卿等當知名義無量，或說因為果，或說果為因。如說教法為慧藥者，是名因中而受果稱。何以故？能愈病者，乃名為藥，是智慧藥，從正教生，是故正教名為慧藥。此經非但能治惑病，亦能發生妙善之法，能使學者到常樂處不死之宮。譬如甘露，有服之者，終無橫死，長命延年。此經如是，有服行者，必得常恒安樂之
　　命。若有不能善巧方便學，一向作解，而起執滯，更增煩惱，不保長生。譬如有人雖服甘露，不能將節，傷損藥性，反致毒傷。是故應當於正法門，深解方便，隨宜取悟，證甘露道，是乃名為得法利益。
　　皇人作禮，稱善復座。
　　上相青童君內自思惟，天尊所說十種階梯，為始學者入道方便，如是之相我尚未了，初發意者豈能解耶？作是念已，從座而起，嚴整衣冠，一心庠序，到天尊前，禮畢長跪，白天尊曰：向聞十法為行階梯，愚未能解，願重告示，云何名為善欲之心？
　　天尊曰：善哉，上相問有二種，一者狐疑未解故問，二為一切未解者問。上相己於久遠劫來，善解妙門，通達正法，己入道界，沐浴法流，並觀空有，善知廣略說法之要，為眾生故，方便啟請。夫說法者有二種相，一略二廣。為鈍根者，亦略亦廣。但開一門，故名為略；若多說者智不堪故，於一事中分別說之，故名為廣，以其難悟，指掌殷勤，故名為廣。為利根者，亦有廣略。備開法門，是名為廣；智力堪故，不須曲碎而能具解，粗釋一隅，故名為略。我為皇人處中為說，初學下根理所未究，上相慈愍，為來世人啟請分別，今當廣示。言善欲者，承宿習，因自然，而發信敬之念，願樂三寶，欲求出世，厭惡世間。一切眾生凡所為作，皆因欲生，若欲行善，則能趣善，欲行惡者，便造惡事。是欲所本，由根鈍利。福果之人，禀炁純和，其根利故，能生善欲。鈍根罪報，受炁濁辱，其根闇鈍，則生惡欲。習欲增積，成性不移，是名分別善欲之相。
　　青童君曰：云何復名近於善友？
　　天尊曰：友亦二種，有敗有成。若人勸言，人生受報，任命自然，數盡則終，非關習業。如刺頭尖，火燥水濕，誰之所為？凡聖愚智，貴賤貧富，誰作之者？但當守分，達其所禀，從容自足，何須苦行求學善法，矯性自傷，勞而無獲，尚無見益，何道之有？作此說者，名惡知識，不可親近，宜即遠離。若有說言，一切果報由業緣來，肉眼不觀三世報相，謂言自然。此非實義，汝勿信之，當發善志，尋師問道，修行正教，為來生緣，轉入信根，成無上道。如是說者，名善知識，如是之人，常應親近。何以故？是能生成法身命故，能生二世福利樂故。
　　青童君曰：始聞善友利益之相，云何名為造事明師？
　　天尊曰：師有二種，一華二實。所言華者，內無所解，外見解相，光飾誑物，令使信從，是名愚師，不可歸依。所言實者，內解備故，行無缺故，衣弊履穿，謙光晦迹，外若不肖，名大丈夫。若因善友識此師者，宜往服勤，諮禀嚴訓。若說小乘有得之義，生滅相法，有有有無，有因有果，說如是等，名為暗師。若說諸法無修無得，無滅無生，非有非無，非因非果，而有而無，非不因果，巧解因緣，假名中道，示教是法，乃名明師。
　　青童君曰：如是大師，甚為希有，云何名為出家之相？
　　天尊曰：夫出家者，義趣甚深，利益弘遠。家有二種，一者恩愛，二者諸有。始學之人，既值明師，志能勤苦，執事奉承，餐受妙訓，若在居家，父母妻子，愛累自纏，如處囹圄，不得自在適志從容，遠近隨師，詢請玄業。故求父母，請別妻子，捨離居室，遠遊山林，依憑精舍，棄俗服玩，黃褐玄巾，捨世榮華，唯道是務，是名初出恩愛之家。既出家已，勤行齋戒，兔離三塗，信根已立，學靜入空，離三界愛，登入九清，是名出離諸有之家，是名出家。
　　青童君曰：我今乃離三惡道家，願得出離諸有家也。不審何者為正教？
　　天尊曰：若有經文具十二印，應三洞者，是名正經。自此之外，皆名邪法，不可受持，當自請師審定分別。
　　青童君曰：云何名戒？
　　天尊曰：戒有二種，一者有得，二者無得。有得戒者，三戒、五戒、八戒、九戒、十戒、二十七戒、百八十戒、三百大戒，止惡防非，未達方便，名有得戒。出離三塗，及人中苦，未入道分。若識諸法畢竟空寂，是名正戒，無持無犯，開正觀門，為道根本
　　青童君曰：云何名為隱處山林？
　　天尊曰：是亦二種。下士小心，常畏諸塵之所染汙，故入巖阜林藪之間，避諸穢惡，靜然端拱，修寂滅行。上士在世，不畏塵勞，雖居世間，無所染汙，猶如珠如玉，體性明淨，處智慧山，依無相野，是名善解山栖之相。
　　青童君曰：云何名為念道之相？
　　天尊曰：夫念道者，道能制滅一切惡根，猶金剛刀無所不斷，猶如猛火無所不燒。念有二種。一念生身七十二相，八十一好，具足微妙，人中天上，三界特尊，是我歸依覆護之處。一念法身猶如虛空，圓滿清淨，即是真道，亦名道身，亦名道性。常以正念，不間餘心，是名念道。
　　青童君曰：請事要言。云何復名念經之相？
　　天尊曰：經有三種，大乘小乘，及以中乘。係心受持，常生信慕，存想不移，審知是法，是出世道，無他雜念，是名念經。若知諸法本無文字，正觀實相，達其旨趣，亦名念經，是名善解念經之相。
　　青童君曰：云何念師？
　　天尊曰：師者父也，我若無師，不能得道，是故應當遠近隨逐，心眼觀想，恒在目前，不替須臾，無他雜想，是名念師。又當正念：一切得道大聖眾真，通是師寶，皆能訓我，是良福田，係念歸依，心心相續，邪念不起，是名念師。
　　青童君曰：始蒙開明，諸疑永斷，來生男女無復疑惑。禮拜畢已，依位而座。
　　元始天尊抗手告眾：汝等當知，我之真身清浄無礙，猶如虛空不生不滅，常住善寂大智慧源，雖復窈冥，其精甚信。無量劫來，證此真體，恒安不動，超絕無倫，非聖所知，非凡所解。為眾生故，應見受身，遊入五道，稱緣開度，隨宜方便，皆使悟入。應物根性，權示色像，故名應身。而此應身，亦無生滅，無有去來，常住不變，為利一切，隱顯不同，發起精進，令無退轉。諸所應作，皆已畢訖，所未應行，道君自了。汝諸大眾，宜共奉承，勿於我所，生分別念。作是語已，即有飛雲丹霄八景玉輿，幢幡寶蓋，遍滿虛空，天灑香花，神龍伎樂，俄頃之間，一時同至。
　　天尊於是即登玉輿，冉冉昇空，大眾極目不復能覩。是時眾仙哽咽號慕，如失父母，仰空作禮，轉拜道君，而說偈曰：
　　无上淨妙真智身，寂滅无相莫能覩。但見應身還本源，是故各懷大憂苦。
　　仰賴太上無極尊，猶如失母依慈父。我等沒在憂火中，唯願時霔甘露雨。
　　斷絕倒想戀著心，消除諸見滅邪趣。
　　太上道君告四座曰：汝等當知，一切諸法皆空寂相，生死道場性無差別，不應妄生去來之想。若始發意，當識無常，各求自度，離生死苦。天尊遺教，戒勸分明，努力勤修，早求解脫，勿懷憂惱，虛喪善功。說是語已，即與侍從還返玉京。諸餘神仙，十方來者，各禮道君，一時而退。
　　太玄真一本際妙經竟