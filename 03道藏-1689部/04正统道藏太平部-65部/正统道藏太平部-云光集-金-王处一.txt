雲光集
　　經名：雲光集。金王處一撰。四卷。底本出處：《正統道藏》太平部。
　　目　錄
　　卷一　詩
　　七言律詩八十九首
　　七言古詩
　　七言絕句四十四首
　　卷二　詩
　　七言絕句二百四十九首
　　卷三　詩
　　五言律詩三十四首
　　五言絕句五十八首
　　頌十二首
　　四言詩九首
　　三言詩七首
　　金丹訣
　　歌三首
　　吟十三首
　　卷四　詞
　　沁園春
　　滿庭芳二十一首
　　神光燦
　　滿路花四首
　　木蘭花幔
　　一枝花
　　軟翻鞋
　　青玉案十五首
　　前后帶喝馬一聲
　　江神子三首
　　驀山溪五首
　　歸朝歡五首
　　踏雲行七首
　　行香子九首
　　蘇幕遮十六首
　　望蓬萊四首
　　雲光集卷之一
　　聖水玉陽王處一撰
　　詩
　　〔七言律詩〕
　　承安丁巳，受第三宣，於六月二十五日到都下天長觀。七月初三日宣見，賜坐。帝問《清淨經》。師解之。次問北征事。師答云：戊午年即止。後果應。次問全真門戶。師一一對答。帝深嘉歎。留連抵暮方出。翌日賜紫衣，號體玄大師。仍差近侍傳旨，賜崇福、修真二觀，任便住坐。每月給齋厨錢二百鏹。時在修真觀，作此一篇。寄呈老母洎聖水道衆。
　　修真觀下信逼通，往復祥光透碧空。昔遇明師開正教，今蒙聖帝助玄風。
　　玉陽自此權行化，法衆從玆好用功。稽首慈親毋少慮，皇恩未許返鄉中。
　　按察使夫人患病求痊
　　天生天長順天修，不論塵寰俗骨骰。四假豈能朝鳳闕，三尸那得赴瀛洲。
　　悟真內照忘新觸，達本灰心滅舊憂。無色真空超彼岸，穩乘自在大神舟。
　　贈祖菴呂知觀
　　大悟威光朗太空，先天真瑞信匆匆。虛無清淨全今古，至道流傳正祖宗。
　　三界十方通一致，千經萬論子無窮。忘情自現天元主，透出陰陽造化中。
　　贈濰州觀主太夫人
　　有誰遭遇活神仙，的養靈明透碧天。玉藏抽添真水火，瑤宮凝結瑞雲煙。
　　形神俱妙人難會，空色都除理怎傳。四海迴光齊奉教，自然功德滿三千。
　　贈助緣道衆二首
　　深謝吾門廣助緣，始終如一苦精研。存神默默塵無染，養氣綿綿道自然。
　　開闡本元清淨主，化生玄象舞胎仙。遊璣斡運真三寶，不動慈光滿大千。
　　固窮守道道無名，全在人心運志誠。一氣循環清宇宙，三光會合聚神明。
　　玉壇瑞象埋仙跡，寶鼎祥輝隱化生。說破內丹真口訣，妙功舞住自圓成。
　　〔咏玉清觀〕
　　師之舊隱璕嵒朱北玉清觀，號曰小聖水，實為勝地。故有是詩。
　　此嵒勝地古今稀，緩步煙霞晝景遲。三界聖賢垂顧盼，一方道德盡精持。
　　雙雙童子擎花節，對對祥鸞舞玉墀。鍊就大丹歸不久，有緣相伴到瑤池。
　　福山王押司因病求教
　　綿綿細細養沖和，寂寂修心出愛河。增長谷神常不漏，流傳血脉永無痾。
　　全真發道忘生滅，見性通靈絕障魔。劫劫蓋因功德正，萬神齊捧出娑婆。
　　留五舍人過夏
　　好同我處覓清涼，聚結靈砂天外香。四大回還清氣候，雙泉灌灑玉容光。
　　調神不動灾為福，遇物無私陰復陽。別有生涯閑度日，寶經披論兩三行。
　　脫世網二首
　　順天功德化生來，法體光明徧九垓。慧目澄澄無稍著，神珠朗朗絕纖埃。
　　五方靈耀衝天出，一朵心花拂日開。浩劫真容重顯現，始知處處是蓬萊。
　　脫離世網沒縈纏，已得丹成道自然。紫府飄飄飛玉雪，瑤臺漸漸吐金蓮。
　　神宮段段圓明結，法性虛虛照耀全。內外鍊成金玉體，蓋因一遇大羅仙。
　　術懷二首
　　濁酒狂歌數十年，空身放蕩夢遊仙。存心救拔通三界，全體光明徹九天。
　　世外生涯唯我曉，壺中珍寶有誰憐。東方雲海玉陽子，度脫愚迷不妄傳。
　　我當開化混三陽，屯疊煙霞滿十方。鍊出寶珠含法界，化生靈耀接穹蒼。
　　虎龍蟠繞攢金鼎，日月飛騰照玉堂。比及乘鸞歸紫府，太平國裹且和光。
　　門人張志明問日用事二首
　　咄假搜真若琢磨，體天法道養沖和。三光影裹搏心印，萬法門中悟蜜多。
　　兩道清風穿紫府，六天如意出娑婆。無無有有成圓相，指日升騰上大羅。
　　輝輝玉性晃晴霄，本是無為福慧招。玄理通融真自在，妙光澄徹恣逍遙。
　　一聲仙樂朝金闕，兩道靈泉灌瑞苗。認正本來真面目，依師且作度人橋。
　　道理因緣
　　遇師決破好因緣，與物無私合上天。五道光明攢慧性，萬般霞彩簇丹田。
　　清音空外傳真趣，苦海波中運法船。無證無修真了了，本來功行自周全。
　　居塵不染
　　虛無凝秀結靈胎，雖在塵寰道眼開。酒色氣財佗活計，精神血脉自根荄。
　　都教元海同居住，任使崑崙恣往迴。此箇因緣真得得，無為清淨到蓬萊。
　　自詠二首
　　東方雲海小風風，終日無為話苦空。一點圓明真了了，兩迴遭遇性融融。
　　三田鍛出留年藥，九載修成越世功。每向朝元仙路看，全真光徹大羅宮。
　　鉛汞相投結大丹，服之立可變童顏。色身混徹陰陽數，真性超離生死關。
　　八脉通流元氣海，萬神攢聚玉京山。周而復始重羅列，無極天真自往還。
　　示門人二首
　　特為同流指勝緣，始終如一志常堅。清閑暗使真真濟，飽暖須教事事蠲。
　　更向人間為實行，還同火裹長青蓮。雲霞引步朝元去，功滿三千及大千。
　　一切高明共結緣，沈沈苦海種金蓮。出塵香艷離諸穢，照體光明射九天。
　　開闡從初真道眼，修成無上大羅仙。騰今跨古真靈性，了了都無一法傳。
　　仙境
　　仙境巍巍世莫猜，滿空異馥雜瓊埃。霓旌絳節朝金闕，羽蓋雲旗暎寶臺。
　　三界聖真同際會，五方童子久徘徊。古今不改誰能見，除是通靈道眼開。
　　全真
　　我師弘道立全真，始遇純陽得祕文。性滿虛空凝皓彩，丹成表裹結祥雲。
　　頓超法界留玄教，傳化人天贊聖君。救拔羣生諸苦難，自然寰海普知聞。
　　遇師傳授
　　我嘗遭遇活神仙，的養靈明透碧天。心入絳宮冥照耀，氣噓丹鼎自迴旋。
　　形神俱妙煙霞鎖，動靜都忘性命全。普願塵寰通此理，一時同泛度人船。
　　贈衆道友二首
　　清貧柔弱喜顏紅，本性翛然慕正宗。更願全神投內補，便當棄假悟真空。
　　靈源固濟無諸漏，神劍揮騰殺九蟲。鍊熟丹砂明火候，坐看烏兔任西東。
　　天和地理與人安，三教三才共一般。性燭光明常不昧，靈童踴躍自追歡。
　　浮雲消散禪天淨，外事含容覺海寬。放蕩逍遙觀自在，本來模樣永相看。
　　答人問安樂法
　　虛無大道全真訣，富國安民沒可越。解脫靈宮萬化生，沖和氣海千痾滅。
　　定超無漏大神舟，輥出長空秋夜月。一性圓明道自成，周而復始重羅列。
　　贈新出家
　　迴頭欲覓長安道，內外全空心上掃。絕盡機關達杳冥，抽添水火明顛倒。
　　鍊烹四象與三才，咄出七情并六耗。一性輝輝晃太虛，玉京自有金書報。
　　示門人校勘功行二首
　　勸化行緣志在堅，盡心皆與我同然。金關啟鎖玄風透，鐵樹開花大道傳。
　　威攝萬靈齊慶賀，報通三世沒灾愆。十方衆友宜搜獲，一悟真空總了仙。
　　天然一境實恢洪，應合希夷理自同。生育無名清淨體，變通不壞杳冥宗。
　　旌幢閃閃排雲漢，環珮珊珊下太空。接引圓明真了了，法輪常轉運玄風。
　　造化二首
　　妙行真功滿十年，普同法道鍊真仙。溫溫鉛鼎神光綻，赫赫靈砂火候全。
　　兩賡玄風通嶽頂，一溪寒玉降芝田。擘開混沌觀無極，豁達靈根養浩然。
　　保身清雅虎龍吟，寂寂真慈轉古今。太極本宗開造化，始清玄象走浮沈。
　　神收五臟邪難入，性滅三彭道自尋。一粒大丹成熟後，寶華圓滿出瑤岑。
　　法眷
　　玉京仙眷我心交，福注興隆禍不招。地獄變成傳道會，火坑化作度仙橋。
　　閑聽法鼓喧靈嶽，便整雲輿泛紫霄。元始垂光弘救濟，混元三界恣逍遙。
　　興題
　　前驅紫鳳舞雲光，後引青鸞入帝鄉。七寶洞天常不夜，九清科法普傳方。
　　五行四象明交泰，萬劫千生滅禍殃。二物混成無漏體，一靈真性達穹蒼。
　　出塵
　　跳出輪迴入道來，玄機默默滿胸懷。頓超內外諸塵網，不落周圍衆苦崖。
　　一點靈光無缺漏，四般假物任沈埋。佗時跨鶴朝元去、復返天宮步玉堦。
　　贈益都統軍
　　本是虛無一點真，降臨中國作賢臣。威加遠塞無邊事，忠佐清朝用至仁。
　　不外玉陽同慶會，每於福地結良因。百年定作神仙客，善德從今日日新。
　　泰和辛酉韶赴亳州作普天大醮贈衆
　　聖帝傳符出洞天，金門演教慶無邊。大興妙供因緣普，永保洪基海嶽堅。
　　欣樂太平齊慶賀，尊崇道德悉周全。太清宮下同參事，應是皇恩第四宣。
　　勸衆化緣二首
　　聞說諸公廣化緣，莫辭寵辱苦精研。頤神和暢同修鍊，養志安恬合自然。
　　開闡清虛觀性月，斡旋造化舞胎仙。了真默默俱無漏，不動慈光滿大千。
　　立志寧心普化緣，各酬洪願爇香煙。宜搜道理重開悟，好把塵情一併蠲。
　　五臟輝輝生玉蘂，三田湧湧吐金蓮。十方靈寶騰空起，一性通朝不夜天。
　　勸人棄假歸真
　　藉形託化仗前緣，宿孽推臨事逼煎。寶鑑神珠遭汨沒，風燈石火不牢堅。
　　諸公好把輪迴咄，一志宜將性命全。收拾光明投內補，悟真達本復周圓。
　　寄呈母親
　　子母修真同出家，體天法道作生涯。化綠處處神明助，勸善重重福壽加。
　　俗眷恩情都不論，玄門道德永無差。內靈昇化投真，異日功成蓬島誇。
　　勸衆內外動修
　　內趓輪迴外救忙，外持內照兩無妨。助緣助教功勳著，扶困扶危壽命長。
　　一朵金蓮離垢穢，兩般玉貌出崑岡。隨時慶賀昇平主，密布慈雲滿十方。
　　贈濰州千戶信道子
　　往昔重重結勝緣，心香裊裊透諸天。塵中養就真如體，火裹長開不謝蓮。
　　普願搜真登彼岸，各須弘誓滅前愆。丹圓果滿神光聚，總達無為契自然。
　　贈內侍局司丞二首
　　好生濟物道心濃，不必浮華錯用功。自己琢磨心垢淨，佗時留駐內顏紅。
　　常行忠孝無私曲，應有神明指正宗。不覺脫離生死海，十方三界顯家風。
　　洪恩不斷古今稀，悟徹塵情總不為。積德歸依無上道，累功去了自心欺。
　　萬神湧湧超生滅，一性如如弗動移。佗日乘鸞遊紫府，六銖衣挂受天禧。
　　贈遠來道衆二首
　　同道知音任往還，經遊聖水涉千山。洗心妙論通玄趣，絕慮迥光究內閑。
　　金玉堂前烹鳳髓，煙霞洞裹鍊陽關。清風皓月真空體，悟理明宗頃刻間。
　　咄盡塵根一物無，清清冷冷下功夫。素光渺渺開心月，紅艷輝輝覆性珠。
　　既得元初真了幹，任他四大散無拘。將來功滿承天詔，穩駕祥雲赴玉都。
　　別道衆
　　修真道衆囑丁寧，休逐輪迴死復生。一切物情皆可絕，萬般塵事不堪爭。
　　身心和暢千痾散，神氣沖融四序平。了了了時無可了，玄玄玄處證圓成。
　　天毒節作醮
　　精修黃籙啟真詮，無限官民祝萬年。普運丹誠須薦福，同行真孝必通天。
　　香煙裊裊超三界。功德巍巍貫大千。一切有情登道岸，太平圻樂遇良緣。
　　仗李壽卿化木植
　　壽卿貴族莫辭難，仁義通開生死關。大藏因緣非小可，玄門消息好追攀。
　　增添福祿憑具行，保養形神使內閑。一志無私天地順，善根光結古容顏。
　　安丘陳縣君出家求教
　　來住清朝法梅中，去遊蓬島不空空。飢餐內寶真元秀，渴飲丹霞玉性紅。
　　一氣周流清淨體，萬神齊會絳霄宮。迴顏換質無衰老，開化人天正祖宗。
　　請惠先生修殿
　　惠仙能辯古今文，師曠深聞性不昏。學我逍遙觀寶月，願君猛烈斷根塵。
　　兩朝聖帝開仙路，一舉玄科享道恩。四大隨緣遊陸地，闡揚清淨好家風。
　　贈日照縣水車溝會衆
　　水車灌出道芽新，漸吐靈光透紫宸。二氣根元成造化，滿天枝葉拂星辰。
　　玲瓏霞彩通三界，踴躍圓明出六塵。結就本來真面目，因師開發悟全真。
　　贈安丘縣令
　　安丘山水最清明，特感忠良治此城。和睦人民天地喜，豐收田斛廪倉盈。
　　因公正直無私曲，是處歌歡樂太平。助國愛民功就日，好窮道德了前程。
　　公姑問修行
　　公姑皆說道心濃，不可奢華謾落空。且悟真修忘彼我，勿令外覓走西東。
　　氣神欲得朝元海，猿馬須教鎖絳宮。統攝羣魔無障礙，逍遙自在了仙功。
　　贈文山劉彥充王仁美興丹霞觀
　　彥充仁美各高明，起建丹霞志轉新。東海文山真古跡，西秦師祖舊良因。
　　周全外行含空界，混合玄功出世塵。更把浮華都一擎，迴頭便作箇中人。
　　贈關西清元充寧海威儀
　　清居寧海列冠裳，絕頂蓬壺是故鄉。密考丹經窮造化，安存靈物免悲傷。
　　焚香祝壽功無失，報德酬恩道自昌。動靜應和天地理，他時雲步禮虛皇。
　　寄萊陽宋二先生
　　書寄萊陽宋二仙，舊人用事必精專。邇因幾處修齋醮，速可同來結勝緣。
　　莫把勤勞如世務，須知清淨種金蓮。全真內外功圓聚，萬里迴光透碧天。
　　買查山上清觀
　　東方雲海訪諸公，各願丹成立祖宗。三界十方通一化，普天衆聖演真空。
　　皇天后土垂洪福，吉事遐齡表善功。拯救人倫弘大道，遞相開度好家風。
　　示衆
　　修真法會信深洪，布祝先天大道通。無內化生閑活計，有中變鍊好家風。
　　清音歷歷衝雲漢，玉性靈靈話正宗。傳報世間明子細，東方雲海證圓融。
　　贈李節判明威二首
　　既叩吾門訪道流，勿令愚昧度春秋。日魂月魄依時取，汞髓鉛精用力收。
　　都集神明朝玉帝，重開慧目賞瓊樓。丹成內外齊升降，有箇無為笑點頭。
　　清心內鍊一輪光，演道開真滿十方。積德任教神鬼敬，頤真休被物情傷。
　　陰陽顛倒人難見，性命圓成世莫量。法界靈明俱透徹，亘容天外自飛揚。
　　贈文山修觀道衆
　　體天法道做修行，天地人倫一化平。若運肯心常不退，决明玄理悟無生。
　　葛洪萬卷終歸道，惠子千箱謾數程。爭似一超真實地，本來功德自圓成。
　　隨哥問修行
　　清淨身心養氣神，烹金鍊玉出迷津。三田暗種留年藥，一旦欣逢不死人。
　　五道天光明閃爍，六陽地氣發逡巡。熏蒸關節透肌骨，定是朝元謁紫宸。
　　長欄于二郎退道贈之
　　初入吾門衆盡欽，誰知無分作知音。青霄路遠年光近，黑簿名高地獄深。
　　范蠡張良非易學，鑊湯劍樹不難尋。將來受著無情苦，悔縱顛狂一片心。
　　盧宣武問道
　　一氣昇沈合大丹，始知靈物自迴還。收藏寶壁歸中位，剔撥天機注內顏。
　　光綻九宮觀世界，道成永劫列仙班。青鸞穩跨騰空去，從此清標鎮海山。
　　贈卜者
　　推窮天理甚分明，特與時人决困程。解察陰陽時否泰，能通日月數虧盈。
　　順行九曜災難及，復變三陽禍不侵。莫待無常天限至，和賢盡總落深坑。
　　商河縣會衆求教
　　商河真遇自迴光，步步玄風貫故鄉。雲路交參天浩渺，陰魔消散性昭彰。
　　清音歷歷驚山鬼，靈耀團團滿玉堂。一旦出離塵世外，蓬萊永永得清凉。
　　都下張鎮國問修真
　　靈明納在性懷中，固蔕探根謹用功。有寶莫令他物盜，無心且與世塵同。
　　包藏微密真如顯，補惜精華法海空。瑞跡仙蹤無斷絕，了然直赴大羅宮。
　　北青州船戶張長者有問
　　一棹空舟越世間，飄飄雲路列仙班。運持靈秀攢金鼎，把握陰陽轉玉環。
　　永出洪波離愛海，就揮利劍劈恩山。蓬壺閬苑仙遊處，一念心灰盡可攀。
　　贈門人南呂哥
　　曠劫根源子細搜，須知此箇好因由。千祥丹谷收真彩，萬派銀霞注逆流。
　　金木河車搬鳳髓，癸丁鑪竃鍊霜毬。周天數足神丹結，五色威光簇十洲。
　　泗州任哥問性命事大
　　圓融性命不為難，孽盡光生道往還。定息綿綿通正理，安神默默鎖玄關。
　　收藏真秀丹須結，打破虛空性自閑。一顆靈光超造化，雲車搬載玉京山。
　　贈蒲臺縣徐上押
　　念身四大足虛浮，藉假修真別有由。至道希微無斷滅，元神脫灑不淹留。
　　溫溫鉛鼎金光綻，寂寂靈宮玉焰收。有箇主人當面立，相逢拍手笑無休。
　　示門人
　　虛无清淨立金壇，撥剔輪迴生死關。情性調和如止水，氣神交結若回環。
　　靈珠燦燦騰雲外，鶴駕飄飄出世間。直到大羅天界上，憑時歸正好容顏。
　　寄萊陽長澗孫四翁
　　書寄賢有孫四訪，微微鍛鍊我家風。澄澄察察身心淨，冷冷清清事物空。
　　細細綿綿還大孝，惺惺了了返雲宮。願公齊力弘真教，普化人人悟正宗。
　　登州會衆遊聖水贈之
　　法眷知音任往還，雲游聖水涉羣山。暫離百結塵埃網，時叩重玄祕密關。
　　性上發生真智慧，壺中認得古容顏。全身放下無諸念，便是逍遙自在閑。
　　贈寧海州王－翁化為醮首
　　請公目下細斟量，既遇良緣便可當。家道興隆因建德，福星臨注必除殃。
　　願人有幸扶玄教，學我無為達上蒼。四海存亡都一化，立教地獄變天堂。
　　寧海太守屢嘗書召以詩奉答
　　信香不斷累相招，自肯存心養瑞苗。禁制姦邪因德政，恤憐老幼顯謌謠。
　　常蒙帝闕恩光降，足表忠心福行昭。伏望功成名遂日，也來林下論逍遙。
　　贈明水公殿試
　　心靈神喜悟真常，日日無私達上蒼。休殢儒門求外顯，好搜道理惜元陽。
　　萬塵根斷超三界，一舉功成貫十方。試把前程相比校，為官何似到仙鄉。
　　答沂州趙知法問修行
　　雲蹤不斷瑞陽開，悟徹塵緣心自灰。但覺身中清一氣，漸看鼎內聚三才。
　　青龍白虎鳴哮吼，赤鳳烏龜戰往來。羅列周天同際會，道成自有紫書催。
　　贈揚都目化緣都下幹當教門
　　助緣諸物順時來，都下光明轉轉開。不憚辛勤成好事，須逢吉慶遠非灾。
　　舊菴坼了重修葺，善氣將殘復接栽。深謝聖恩功德力，願祈洪祚等天台。
　　別遠來道衆
　　清晨目下別相知，普化人天處處齊。若解壺中交日月，便超空外步雲霓。
　　未歸蓬島朝真聖，聊向塵寰度執迷。好惡是非都不挂，任他烏兔走東西。
　　贈修真觀厨張
　　厨下清河志的端，莫令拋撒謹修完。精嚴每感諸仙喜，節儉能招百行攢。
　　既向福田常潤益，自然心地永舒寬。他時功滿離塵土，一顆神珠始得看。
　　示門人藏頭拆字二首
　　□開法眼內無憂，□肯精持百行周。□吉遇遭金口訣，□言叮囑道宜修。
　　□田上下通來往，□氣循環任自由。□載仙班雲外列，□圭服了恣遨遊。
　　□昇火降內觀修，□是人非物物休。□性卻臨金地旺，□魂還向月宮囚。
　　□傳丹訣真師見，□顯靈光玉液周。□慶無涯真得得，□絲不昧任優遊。
　　張五郎問修行藏頭拆字
　　□友纔聞真道德，□田不覺悟清涼。□山玉璞離塵土，□性芬芳天外香。
　　□裹金雞常顯瑞，□頭丹鳳每呈祥。□年成就無為理，□篆金書度五郎。
　　贈楊解元攢三字
　　□□來問古真宗，□□相知盡始終。□□子居塵世裹，□□我離有無中。
　　□□信受明真理，□□三光話苦空。□□垃超真造化，□□出現赴蓬宮。
　　〔七言古詩〕
　　徐福店小宮姑毀容截鼻，虔志慕道，贈之。
　　毀容截鼻志彌堅，為脫塵緣結道緣。一著根源超等輩，兩通盟誓透青天。
　　三光密照開靈慧，四大沖和道漸傳。光綻五明常不夜，六波羅密吐金蓮。
　　七情除滅圓明聚，八洞神仙同受宣。九曲明珠穿頂過，十方世界任周旋。
　　海市詩並序
　　暫別東牟，西遊登郡，漸叩古黃西皋，遇海市垂光顯異，乃與道合真也。故曰：皇天發泄，大道舒張，披三光而下降，禀一氣而上昇，萬化人間，莫知其道也。是乃長養諸天，大地沖和，四序炎涼，洞煥太空，化生玄象，混同萬法之根源，符合大羅之眼目。因借東坡韻述懷。
　　水晶宮殿鎖晴空，萬象澄澄碧海中。月裹姮娥觀寶鑑，日中仙子翫珠宮。
　　乾坤斡運明真理，混沌重開越勝工。萬道毫光攢坎虎，千條赤氣罩離龍。
　　滿空聖眾扶圓蓋，玉女金童策主翁。紫霧紅霞纔綻處，玲瓏七寶現威雄。
　　神風靜默驚山鬼，萬化參差世莫窮。光壓水天無勢力，吾真三界得沖融。
　　放心天下無違礙，四大神洲飲幾鍾。雖說東坡真上士，足知大定勝元豐。
　　古今諸勝釣鼇手，不論泥沙碎鐵銅。以道治身功行滿，大羅天上一家風。
　　復用前韻
　　混元三界俯觀空，隱隱仙山巨海中。和氣流傳生瑞象，清風明月透靈宮。
　　天男天女從空有，絳闕瓊樓匪世工。滚滚波心生玉虎，炎炎火裹走朱龍。
　　泥丸公子鳴天鼓，紫府真人舞醉翁。聚集萬靈同慶會，飛騰八極示清雄。
　　掣開今古神方秀，劈碎虛空理不窮。永永長生超造化，明明無相自圓融。
　　上令百代登霄漢，遂享洪恩過萬鍾。助闡玄門扶內教，方今清世樂真豐。
　　仙胎道骨居塵境，恰似良金混錫銅。直待紫書親詔喚，恁時顯出我家風。
　　〔七言絕句〕
　　守道
　　金精玉髓結神胎，夾脊光明兩道開。灌頂醍醐生萬象，二輸日月射瑤臺。
　　綿綿若存
　　認得虛无動靜功，流精寶璧賞無窮。周而復始重羅列，仙韻琅琅聒太空。
　　返樸守拙
　　本源無漏定長生，千葉金蓮耀日明。心性了然同一體，希夷大道自圓成。
　　溫溫鉛鼎
　　一氣清虛攝萬靈，萬靈都會見圓明。明明內外天光結，决證蓬萊沒死生。
　　光透簷幃
　　純陽開化上衝天，放出神光養瑞蓮。道氣周流通子午，桂花吐焰照無邊。
　　造化爭馳
　　兩腎堂間風雨吼，龍虎爭馳烏兔走。刀圭入腹鬼神驚，大地草魔齊拱手。
　　虎龍交媾
　　五色天光聚本容，虛無運度杳冥中。玉陽到處仙歌聒，隨步金蓮晃太空。
　　清濁兩分
　　順氣流行觀自在，迎風歌曲醉沖融。清涼境裹神光燦，漸轉虛无大道通。
　　王公問如何學道決了生死
　　虛无元氣結神丹，開闢輪迴生死關。拔度十方三界苦，一靈真性自歸還。
　　又問如何體天法道
　　大道不離開化數，迅雷無失自然功。推窮此理皆同體，應變人天弗落空。
　　贈門人王哥
　　修行拍碎我人山，脫俗超凡絕往還。平等常持心正直，他時昇入碧霄間。
　　張公問頓悟
　　達道空無一物形，隨機應感度羣生。重逢浩劫天元主，了了輪迴十萬程。
　　遊行
　　閑觀山水遊蓬島，滿地白雲風自掃。暗想浮生極苦辛，誰能修此無衰老。
　　得物
　　烏飛兔走入中央，恍惚靈源得妙方。一粒刀圭通九轉，昇騰變化滿穹蒼。
　　悟真
　　悟來切切認真歡，灌頂醍醐一氣寬。大道沖和通子午，內靈光輥出泥丸。
　　辦道
　　清濁浮沈復往來，昏昏默默口難開。雙眸不欲觀乾象，耳鼻通靈吸秀胎。
　　順化
　　顛倒循環似醉人，不憂不喜內全真。精神動處靈波滚，三界清虛絕點塵。
　　歸真
　　悟徹根源一點深，靈臺頤養紫芝金。金光湧湧超生滅，玉性輝輝了古今。
　　救生
　　會救空身一大灾，輪迴生死不能該。靈源神水透玄谷，四序仙花火裹開。
　　養道
　　昔年東海會初真，多謝明公管顧恩。欲返仙都聽紫詔，斡開玉戶入金門。
　　傳善
　　功圓行足自朝元，莫越清時結衆緣。普願愚迷歸至道，助修真福滿無邊。
　　通光
　　衆立丹陽顯異碑，端文仙跡妙雄威。包藏微密超今古，補惜先天造化機。
　　達本
　　虛心實腹志精專，捉馬擒猿覓了仙。清淨無為行大道，不須苦苦問青天。
　　識諱忌
　　十二時中善惡童，錄抄名件覆天公。校量功行無虧失，決補仙階不落空。
　　黃縣女冠劉志妙問日用
　　搜詳日用苦精研，觸目迴光百行全。損己鍊真弘大道，前程自可滅諸愆。
　　四會開化
　　七寶金蓮瑞氣濃，玉華平等我家風。三清上帝通真德，一派光明處處同。
　　答文登七寶會下見召
　　深蒙寵召布橋梁，講論無生不死方。七寶金蓮同結秀，諸天慶會滿空香。
　　劉公求三寶真訣
　　全身光結紫金丹，須得靈明認內閑。會合玉田真口訣，聚神一撞過三關。
　　金蓮會衆求教
　　法會因由道自然，沈沈苦海種金蓮。溫溫鉛鼎神光綻，輥出丹砂射碧天。
　　復和
　　復本還元達自然，虛無清淨變金蓮。通融四大心丹結，萬道霞光出洞天。
　　了真
　　黃金藏裹翻身出，玉秀瑤池一點開。風月飄飄天外境，住行坐外是蓬萊。
　　贈福山仁壽保柳枯
　　今古真慈設大功，三天始遇信忽忽。欣榮漸漸通玄妙，得一方知道合同。
　　〔寄呈丹陽公〕
　　大定十五年，有門人初志，常欲往關西參丹陽公。師曰：何必遠去，他日此處相見。然不可慢汝之志，作是一絕，寄呈丹陽公。到彼展視，言泄天機，後果東還。
　　山東東路有真修，木德為鄰自兔愁。一二二三連一二，九陽光滿向東流。
　　觀遊歷道衆
　　道行仙功心上求，莫隨波浪逐輪流。愛河苦海翻身出，一點靈光達岸舟。
　　登舟李會首乞孝道頌
　　天地虛無生育恩，出家須認道之根。龍吟虎嘯明真秀，女姹嬰嬌惜至尊。
　　贈門人于了一
　　宿無靈骨謾修仙，達本方知道自然。緘口忘機絕視聽，亘初面目可周全。
　　楊先生索守道詩
　　始初守護日精華，暗種芝田養瑞芽。漸透玄關衝頂過，滿空光結紫金砂。
　　敬三教
　　三教同興仗衆緣，真空無語笑聲連。放開法眼全玄理，蓮葉重重作渡船。
　　捨俗投玄
　　絕盡塵情一點無，自然無相下功夫。明收四序先天景，混沌三光結六銖。
　　詠查山石芝
　　日月精華結瑞苗，玄光真氣內含包。能滋五臟生金液，暗補全身肌骨牢。
　　讚黃籙精嚴
　　星壇月殿溢香風，走鳳飛鸞間玉龍。讚動三天諸聖降，度魂皆得步仙蹤。
　　贈樂安藥鋪王二翁
　　神農本草非為貴，天上芝蘭味莫窮。好把神丹超世藥，山頭醫取主人翁。
　　門人初小仙乞守－法
　　一點靈明認的端，一輪皓月永相看。一身神氣呈祥瑞，一性騰騰萬化安。
　　贈北青州道衆
　　出家道衆謹叅詳，皆可蓬壺認故鄉。攢聚精神離苦海，放開心月養和光。
　　雲光集卷之一竟
　　雲光集卷之二
　　聖水玉陽王處一撰
　　詩
　　大定丁未十一月十三日初奉宣韶
　　上騰和氣徹三台，下布祥雲徧九垓。
　　化出空中清雨降，道橫四海一聲雷。
　　〔奉旨起行〕
　　到滄州無棣縣新豐村，皇親四官人道菴盤桓。續奉聖旨，委天長觀大德。宣至十七日，復委棣州七駙馬，支起發錢二百貫。臨行贈衆。
　　諸天仙眷滿空浮，帶我容光西北流。統攝萬靈澄浩渺，翠光撥弄紫雲頭。
　　入天長觀
　　入得天長正位宮，交參殿宇映重重。金壇玉壁朝元像，七寶玲瓏顯聖容。
　　朝真
　　香散雲霞接太空，祝延震動絳霄宮。羣仙共集煙深鎖，大德清朝講正宗。
　　入靜位
　　法門玄教鎖雲空，四大和光靜位中。門化諸天真妙道，收神明月與清風。
　　宣韶
　　恭惟悚息定神光，閉目祈聞聖語詳。伏願天皇萬萬歲，迴心三寶結嘉祥。
　　賜小童侍伴
　　天恩不斷尺宣差，特賜靈童運聖懷。仰謝吾皇功德力，敕修道院謹修齋。
　　賜紫登壇作醮
　　飛龍走虎下天來，光滿金壇紫宴開。入洞瑤池空裹降，昇沉天地一齊迴。
　　〔贈皇親〕
　　戊申八月告暇還山，復經滄州，皇親四官人請為黃錄濟度。
　　恰如殘雪遇春光，一切諸靈罪已亡。萬物欣榮逢道化，瑞雲洋溢滿穹蒼。
　　〔夢中得句〕
　　在聖水本觀，夢中得此一絕。後經七日，重宣。
　　紫府真人玉路催，諸仙雲集走輕雷。滿空光顯瓊瑤象，策命金書自往迴。
　　〔奉旨催行〕
　　世宗寢疾，因憶，特差近侍內族詣聖水玉虛觀傳宣，令乘駟馬車速來。
　　八月中秋得暇迴，洞天遊賞恣徘徊。戊申臘月重宣至，駟馬輕車晝夜催。
　　至己酉正月初三日到都，世宗已於初二日崩，少主即位，宣使不敢奏見，遂乃還故。
　　先帝昇霞泣萬方，洪恩厚德豈能忘。公卿不敢當今奏，卻返雲蹤入故鄉。
　　衆官員索
　　清廉正直應仙方，福注興隆壽自長。一一雲收心月現，寶光攢聚紫芝香。
　　黃籙滿散贈衆醮首二首
　　性靈空界別行香，上祝皇恩徹萬方。欣樂太平齊設教，寶華圓滿自清凉。
　　亡者生天更不疑，見存姻眷受洪禧。既知真聖垂加護，莫作欺謾度歲時。
　　隨朝眾官員索
　　清時一氣靜乾坤，萬壽無疆祝至尊。四海盡修無上道，普天俱報聖明恩。
　　贈劉先生
　　萬般方術都歸假，千種機關總是空。唯有靈明常不壞，百年隨手一團風。
　　贈崑崙山東華契遇二菴道衆
　　東華悟得謹修持，契遇方能種紫芝。目下不離清淨境，將來一會赴瑤池。
　　內照
　　一點靈明自得知，莫從外假恣驅馳。住行坐臥心無病，有箇真人緊廝隨。
　　三人同志住菴學道
　　三人同志叩玄關，認徹無為鍊大還。功滿脫離生死海，各携雲朵赴仙山。
　　了道後經半月空中忽現真異
　　仙語靈靈報下方，想知央是馬丹陽。飛神救拔諸州難，滿國欣榮坐道場。
　　仙期
　　龍轉洪波去便休，虎奔巖下是程頭。凡人證果神仙位，行滿功成沒戀留。
　　黃錄醮抄亡靈
　　遞相隨處廣抄靈，正直無私絕愛憎。孝子順孫同薦福，拔亡解苦盡超昇。
　　贈膠水孫哥
　　咄假搜真自琢磨，精持無漏養沖和。萬愆滅盡靈珠現，穩躡祥雲上大羅。
　　乳山巡檢丁憂告別贈之
　　哀書一到痛悲傷，千里區區返故鄉。我即昌陽當濟度，不能攀送亦回惶。
　　寧海于公處乞錢買酒得四十六
　　買酒乞錢四十六，通流五藏潤玄谷。三田滋養妙精華，般運周天萬顆玉。
　　福山張會首告出家
　　脫塵仙路好追尋，背境觀心絕外音。業盡道生通祕密，周天閑採紫芝金。
　　示遊走道人
　　無限機籌總是空，先天真瑞不相同。本源覺性成拋廢，謾打輪迴一夢中。
　　范用之索
　　輪迴苦海何時徹，即可迴頭持猛烈。愛子憐妻度歲華，百年冤苦空凄切。
　　王六翁問學道
　　父母元陽謹謹留，休教潑水再難收。探根固蔕無生滅，暗解黃泉萬古愁。
　　釋門張善友索二首
　　一點真陽混始初，仙家還有世人無。神光萬象皆羅列，日月飛騰大藥鑪。
　　晨參夜禮轉金經，雪白蓮花心土生。更願悟真投內補，進修百行證圓成。
　　偶題
　　修真暫請別雲輪，無質心香噴九天。光發內靈除染滯，玄功妙行滿三千。
　　焚燒船網
　　救生戒殺契真修，百禍消亡福注留。心上化成玄妙理，自然神氣得通流。
　　贈鄧庫官
　　支收諸物細區分，處正無私沒一文。養浩又能通祕密，始知內外總超羣。
　　文登李公問真日用二首
　　聚集靈煙入玉壺，鍛迴鉛錫出神鑪。剔開玄道金關節，火候仙丹過尾閭。
　　悟真暗把內丹燒，寂寂玄風養瑞苗。漸透靈臺穿頂過，了知平地上青霄。
　　詠桃園
　　紅芳映日賞桃花，此是人間景沒加。奉勸諸公歸物外，洞天深處更堪誇。
　　黃籙大醮破用無私
　　支收買覓事紛紜，各體無私抱正真。內外都教忘懈怠，存亡方得出沈淪。
　　登州染韓－翁索
　　會染青紅皂與黃，其餘雜綵壓同行。不如內鍊真顏色，赫赫天光晃十方。
　　〔悼丹陽〕
　　大定癸卯季冬二十二日，丹陽蛻質昇霞。故題。
　　走電飛雷擊太空，先天大器恣威雄。妖精魔怪隨風散，獨顯圓成道德功。
　　登州京王三翁出家贈之
　　不露玄機不出家，出家心冗像塵沙。本源覺海空拋廢，怎得沖和發道芽。
　　棣州崔殿試索
　　玄元大道不難通，橫志清剛萬法空。一氣包含天地髓，了真直赴大羅宮。
　　牛殿試施簡板求教
　　物物洪纖總合真，都緣方寸得良因。從教混跡浮華境，透體金光不染塵。
　　田殿試索
　　虛閑境裹種芝田，撮集精華結瑞蓮。萬化內投清淨主，洞觀無礙了真仙。
　　演州高官人索
　　欲脫輪迴生死關，始初一點絕迴還。忘情內鍊真三寶，贏取逍遙出世閑。
　　樂安藥鋪王二翁索
　　仙藥蓬壺不遠深，時時內鍊水中金。寶光發散衝三界，便是靈明了古今。
　　濱州七官人病愈贈之二首
　　虛无元氣結成胎，清淨光明轉往來。會合三田無漏泄，遇真一點可迴骸。
　　米麥精華發道芽，玉堂烹煮紫金砂。三才四象空輪轉，九載携雲蓬島誇。
　　贈萊州李孔目
　　事物洪纖總必知，官司堆裹縱旋為。前程若到身危險，悔不學他張令資。
　　令資乃唐時吏人，遇純陽出家了道是也。
　　嘆世
　　貪愛欺謾不歇心，心無真用禍須臨。本來神氣都消散，虛打輪迴戰古今。
　　鄒郎哭妻求教
　　深藏內秀朝仙闕，敗散靈根落土丘。兩路教君知損益，了身方術細尋搜。
　　贈于宅結怨無勸和
　　結成大怨如山嶽，萬禍臨頭猶不覺。累子害孫坑祖先，輪迴苦海爭頭角。
　　贈福山由官人
　　倏忽經年二紀餘，外容臧乏內精枯。無常催逼頭如雪，悔不修完大藥鑪。
　　萊州劉大官人索
　　悄悄心停萬事休，凄凄無相把根收。澄澄觀察無中有，穩穩孤乘般若舟。
　　關西董先生索二首
　　搬精載髓過關來，夾脊光明萬道開。灌頂醍醐生瑞象，二輪日月射瑤臺。
　　這箇靈明不外求，玉堂絕學萬神留。烏光兔靜重羅列，赤鳳青鸞笑點頭。
　　夢遊仙
　　醉臥高空翫大羅，誰人會我養沖和。瑤宮紫府親曾到，玉印常持勦萬魔。
　　贈萊陽二將軍
　　將軍遭遇活神仙，返禍成恩福慧遷。更願收神投內補，本源清淨得延年。
　　丹陽致鍊無上道
　　丹陽致鍊無上道，東海西秦通受教。復返雲宮度歲華，這迴了了全真效。
　　化俗
　　頓拋俗海慕仙風，掃蕩塵緣萬法空。道遇先天清淨主，如如不動自威雄。
　　化六親
　　物物般般盡打迴，勿思寵辱自心灰。情忘愛絕瓊花綻，靈寶光明一點開。
　　化薊州玉田縣田先生
　　玉田靈寶結神胎，天地光明內往來。四大無生真了了，方知處處是蓬萊。
　　贈在都修真觀大衆
　　固窮守道苦叮寧，觸目無私絕愛憎。一切女男如父母，自然心地得澄澄。
　　出身
　　三界空虛一主人，脫離天地俏難倫。常垂萬化欽玄德，普釣鯨鼇出苦津。
　　福山姜姑問修鍊
　　學道猶如火鍊金，真金鍊出紫光深。玄宮運用身三寶，一顆圓明了古今。
　　贈李趙白三人作道伴
　　各悟浮華到底空，三人同志積真功。通誠內論希夷趣，以道相傳正祖宗。
　　嘆人未悟
　　人人不悟道根基，日用張羅沒盡期。耗散圓明無倚託，死生灾厄緊相隨。
　　贈于公在家修行
　　萬般塵境任鋪張，千種浮華莫論量。正己存心行大道，性靈何處沒三光。
　　贈聖水山腳
　　聖水周圍奉道流，好於法會細搜求。修成內寶仙無老，洗滌身乘般若舟。
　　贈李講師手鑪
　　禀邀真聖祝三光，發散祥煙滿十方。攝化本源無有性，虛无浩浩自馨香。
　　會真
　　始青縣象在其間，聚散三神一粒丹。元是大羅天上得，有時相會各欣歡。
　　詠冶
　　二氣沈沈在混冥，五光浩浩運無停。剛風搖動紅鑪熾，鑄就人間萬物形。
　　充本州黃籙濟度贈李講師
　　九朝法事謹宣揚，供獻諸天禮十方。士庶官僚同薦福，立身行道墾心香。
　　濟南府張哥索
　　濟南西北藥山間，陽氣昇騰合大丹。何不故鄉餐玉秀，卻來我處覓芝蘭。
　　中都張監副問趓生死
　　本無衰老與來生，只為塵寰染俗情。惹絆精神留苦海，性靈無路得圓成。
　　贈本觀高道人
　　玉洞收藏真玉髓，金鑪鍛鍊紫金丹。三田既濟誰能悟，五臟通明自得看。
　　謝人寄物
　　公書香果已親收，迴奉俱無闕拜酬。有相因緣當絕盡，無形富貴好搜求。
　　戲題鄉人多不信事
　　金蓮七寶我封栽，光貫清朝處處開。非是玉陽無道德，靈山尚不重如來。
　　因丹陽一聯續成
　　清淨斡開壺內境，無為踏碎洞中天。靈明混合諸天地，大道空無一法傳。
　　謝于公惠炭
　　二氣炎涼萬物昌，三秋鍛鍊去皮傍。玲瓏五色騰空起，滅盡塵緣性骨剛。
　　因別樂安空中忽有靈異響報
　　三界雲輿聒洞天，經於耳目不凡然。慧人把握玄鉤線，釣出輪迴决了仙。
　　隨姑問心王
　　心是諸塵大法王，莫教顛倒逐飄颺。自然內外真空結，卻反蓬萊認故鄉。
　　贈濱州大妙堅
　　清淨仙功决不難，損心物物事休干。神宮運度真三寶，七返圓融換骨丹。
　　贈無棣縣林孔目
　　黜辯藏輝道自生，內停真遇性靈靈。氣神交結還元海，寂寂無形出有形。
　　贈蒲臺徐上押
　　保持精秀骨中砂，引虎調龍養瑞芽。無相寶瓶晶火聚，沖和四大步煙霞。
　　登州小謝在病以此寄之
　　汝可頻頻進飲湯，滿懷貧樂絕悲傷。苦緣受盡天開眼，有分徐聞仙路香。
　　勸衆道士
　　寬著肚皮弘大教，放開心月轉虛空。任從一點空昇降，不打輪迴無有中。
　　贈劉從真
　　修真劫劫劫重修，累積玄功得岸舟。大志衝天無堅導，漸通仙路任悠悠。
　　贈沙河道友
　　妙道真空塞世間，俗流不認是還丹。生身立性因元氣，養浩都離萬苦端。
　　贈蒲臺劉四官人
　　吾官福德已清高，更接雲根固濟牢。海底火行天上水，虎龍交媾列仙曹。
　　贈鹿山會衆
　　鹿會衆莫沈埋，內照三光性燭栽。真化自生無苦厄，寶華圓滿上天來。
　　小心
　　幼慕清虛學軟柔，無心世路問蹤由。只憂生死無門趓，獨倚空山覓徹頭。
　　遇師
　　驀聞高道抵山州，三教通連一路搜。萬法塵情俱絕盡，草衣木食契真修。
　　投師
　　宿契心交見便休，了真師弟勿言留。玉堂同會無生忍，不露玄機笑點頭。
　　述懷二首
　　大道元無一法傳，悟來拍手指青天。性靈密與虛空合，始覺光明滿大千。
　　化生天道恣逍遙，玄谷嘉祥舞六么。日用循環清宇宙，了知平地上青霄。
　　臘月二十二日齋憶丹陽
　　奔迸玄光宇宙空，大丹一粒醉雲峰。仙兄今日朝元去，圖畫昌陽顯異蹤。
　　赴滄州朝元公請二首
　　黃河泛溢接諸方，隨處生靈盡被傷。即赴朝元同會話，急修黃籙禱穹蒼。
　　孤心一點結知交，方外清名轉轉高。通闡內丹光滿後，道成宗祖出天曹。
　　功成
　　大丹光滿自通天，守假盈軀待聖宣。三界之上玉帝宣也。外濟十方三界苦，內朝無上大羅仙。
　　寄雲中錄并此－絕獻金紫夫人
　　清音妙行無私曲，滴水之恩難忘足。密向仙宮遷紫陌，姓名預備雲中錄。
　　王妙真索
　　透骨綿綿道進程，靜中時遇性靈靈。兼修百行無迴轉，獨舞胎仙宴玉庭。
　　太原張哥問收心
　　心生心滅在心休，心上光明謹謹收。心性了然同一體，虛无大道自圓周。
　　贈道衆
　　了心心外顯真修，敢把紅塵一拂休。搜正本源清淨主，同乘法海大神舟。
　　徐公告救治
　　昨霄來日與今朝，催促輪迴福禍招。不若澄心常默默，依時養種玉芝苗。
　　贈蒲臺胡四翁二首
　　先天之道細精搜，全體光明上下流。鍊就圓成遭濟度，便乘丹鳳入瀛洲。
　　孝無不順上天和，更爇心香透骨肌。救拔陰囚離苦厄，志誠自得道扶持。
　　莒州王哥索二首
　　一氣潛通萬化榮，滿空吹散紫霞輕。摸開天地真心藥，拍碎虛无道自成。
　　仙韻琅琅出洞庭，桂花香散滿空馨。迴顏換質無他事，服了刀圭自有靈。
　　勉劉三立身
　　人天之道立身難，莫與兇邪共往還。百行不離真孝道，未明如隔萬重關。
　　贈萊州路會首二首
　　蓬島蓮宮沒託生，亘初一物怎通靈。三田九鼎光難聚，七寶金容豈見形。
　　透骨流光心月香，心香流注結真祥。三灾五苦隨風散，百鍊沖和晝夜涼。
　　馬大翁索
　　扶持內教性靈靈，五色金蓮葉葉榮。日用脫離諸苦厄，道芽仙福自然生。
　　朝元公索
　　黑水紅雲化度真，沖盈血脉益精神。龍蛇蟠繞光明聚，白馬嘶鳴身外身。
　　贈招遠三寶菴道衆二首
　　三寶騰輝出土來，暗中換卻舊形骸。仙風道骨端嚴秀，有分朝元步玉階。
　　勿違國法莫欺心，三寶光明自照臨。認正本來無相物，一輪圓耀出瑤岑。
　　徐公求口訣
　　日落西山性命枯，速修速鍊下功夫。灰心漸得無衰老，陰盡陽純藥一鑪。
　　夏悟真
　　本來面目向心開，黑白金精盡點迴。顛倒循環真火候，無中自覺產嬰孩。
　　龐哥說道贈之
　　一團頑礦未曾磨，雪刃冰鋒講蜜多。臭爛皮囊呼不二，腥膻臟腑作天和。
　　濟南張悟道索
　　不在頻頻問玉陽，大家性命自搜詳。玄宮仙藥朝元訣，法海心珠了道方。
　　外人相噱
　　登萊濰密謾稱揚，悟達賢明在裹厢。日用進修真大道，普宣教法滿諸方。
　　贈牟平胡村劉大翁
　　時時用意細看詳，心友無過擇善良。參透玄關真實事，立身行道免灾殃。
　　嘆趙守－業重
　　業通三世罪冤深，急急修真小著心。禍滅九陰除外假，福生十地善緣臨。
　　周抱－問生時候
　　保生鍊出水中金，迸擲神光妙行深。抱一無離澄正覺，九陽都會盡除陰。
　　自詠二首
　　超世清閑自得知，了心同達上天梯。虛无靈寶圓光現，照破昏衢永不迷。
　　教門喜事一重重，法會因由漸漸通。信士往來常不斷，遞相傳授演真空。
　　宮哥索
　　玉鼎金鑪鍊道芽，翻騰今古小仙家。萬神集向無生路，異日功成蓬島誇。
　　萊陽望石神廟戶孫大翁
　　市民不住送名香，薦福祈恩降言祥。昔日真仙留古跡，引人登此望仙鄉。
　　〔贈道友〕 
　　每年季春三月三日，聖水聚會。是日道友請說教，遂作。
　　聖水三三聚貴豪，志誠祈福不辭勞。為憂生死同參論，演大因緣化一遭。
　　李大翁年老言日前錯了修行
　　欲把枯根復接栽，世間萬事便心灰。從前邪氣離身去，無限神光入腹來。
　　謝王六翁惠香茶二首
　　深蒙頒惠好香茶，同願迥光養瑞芽。雷震一聲分造化，瓊漿玉掖溉丹砂。
　　三紀迴還訪故人，十無八九可傷神。光光水泳重明秀，道化依前日日新。
　　寄長春丘公
　　身心內外結真祥，杳杳玄科透骨凉。凡聖同源真喜慶，人天寬布降仙方。
　　贈內族縣丞
　　功臣內族格清高，無限天恩同遇遭。孝道雙全人罕及，他時林下訪仙曹。
　　贈陳內奉
　　古今立法莫虧公，念念無私演正宗。澄察本來真面月，不違天理道相同。
　　福山請主醮二首
　　長春高薦請書來，便可奔馳免復催。官吏市民同會話，莫知心印有誰開。
　　吾鄉信士遞相傳，札率名公結勝緣。孝子順孫同薦福，新亡遠化盡生天。
　　贈宋解元
　　擲鈎曾釣大鯨鼇，播蕩滄溟滚怒濤。但願有緣相濟會，從之無不列仙曹。
　　勸出家小童
　　第一須親德行人，慇戀進道勿辭辛。爭功奪行存終始，方可通靈悟本真。
　　福山高萬戶被差北征索
　　存忠竭力發威雄，一撞麾關顯大功。收得江山歸聖主，嘉名稱讚滿寰中。
　　贈文牟新出家衆
　　傳報清音滿故鄉，文牟法會愈恢張。遞相弘闡真空理，七寶金蓮處處香。
　　贈關西王遇真戒乃丹陽公小仙
　　戒付關西王遇真，好憑妙理養靈根。有緣靠著真師範，代代流傳道德恩。
　　文登小崔欲出家二親雖許不放
　　出家彼此福星臨，爭柰頑愚不盡心。一點俗情無斷制，故違天道罪根深。
　　本觀三清暖帳化緣
　　興修須假衆因緣，故向人間立福田。更願迴光搜密妙，方知內外普風全。
　　贈楊都目
　　都月精持道念深，教門有分做知音。添神補壽光明聚，退志違余禍必臨。
　　禪門求教二首
　　真禪真道發真功，真善真慈真苦空。真樂真閑真自在，真修真鍊顯真風。
　　真心真覺得真歡，直行真功做一攢。真悟真玄真了了，真空真化永真安。
　　本觀書催還鄉
　　他方緣厚迴程晚，到處因深起發遲。大抵不離弘教化，此身行止任推移。
　　中秋二首
　　八月中秋晝夜凉，周而復始本真常。明開天地無瑕寶，一氣清寧顯玉陽。
　　秋雲消散碧天晴，一顆寒光海內生。照透玉壺神彩結，三田流注自圓成。
　　了真
　　了真決作大羅仙，卻向人問普化緣。搜覓鲲鼇朝上帝，蕩搖浮世降重宣。
　　贈張先生饋醬
　　陰陽精秀發神光，得法調和一味長。普勸人間依此做，若還食了永清涼。
　　贈鄭先生
　　塵緣物物莫推窮，用度千般總是空。搜正本源清淨主，翛然猶見自家風。
　　丘王焦三小童頑劣以此示之
　　忽起狂心覓出家，愚頑乖劣度年華。因何恣縱難調伏，都為根源福不加。
　　贈古縣陳公三首
　　萬法皆空莫亂猜，元初一點絕塵埃。還同出水青蓮朵，時吐幽香遠遠來。
　　道化三才天地人，誰能達本復全真。休迷陋舍空衰老，下手修完身外身。
　　出世登真本不難，萬緣無礙肚皮寬。三宮運度留年藥，七寶圓成換骨丹。
　　贈嶗山鄭先生
　　志堅心穩住嶸山，華蓋古時真人曾玆鍊大丹。無限峰巒深掩映，自然塵事不相干。
　　按察使夫人因疾求教
　　古今生育道之常，爭奈人皆背此方。不惜本來清淨主，色身那復得安康。
　　述懷十二首
　　大道無形生育我，運行玄理出崑岡。三光潑潑流真彩，一氣炎炎化玉陽。
　　無無有有道真常，寸步香花貫十方。大悟靈明滿天地，住行坐臥睹三光。
　　一點靈光空裹開，空來空去沒輪迴。懷包日月通今古，混沌無名任去來。
　　浩劫容光不動移，體天法道道無為。自然變鍊真三寶，生育乾坤萬化垂。
　　頓覺沖和發道芽，漸凝真氣結丹砂。三才四象通顛倒，方信蓬萊是我家。
　　載般靈物體真閑，把握圓明認內顏。躍出元神超造化，飄然一撞過三關。
　　無相容光內照真，先天先地作良因。清心裹面神明會，一顆金丹出六塵。
　　跳出輪迴造化間，滿空真聖列雲端。十方三界堪遊賞，隨步天光輥玉壇。
　　認得元初一點靈，無修無作了無生。混同大道真空體，步步逍遙赴玉京。
　　本源覺海聚神靈，萬物同歸一化生。要復本源歸覺海，無為功滿自圓成。
　　光明攢簇一神靈，千葉金蓮襯足生。出離十方三界苦，不勞修習自圓成。
　　悟真達本慧根通，應化丹誠演苦空。般若波羅無罣礙，希夷大道悉圓融。
　　寶光圓滿欲情枯，一切浮華過眼空。鍊就金丹無打筭，神仙何處不如如。
　　題濰州石橋
　　七竅玲瓏凑玉泉，法橋大度我同然。搬今載古誰能悟，為向人間接有緣。
　　對月
　　真空境內現青霄，寶鑑何曾有動搖。若解憑斯為體用，方知神性本昭昭。
　　題雲光洞二首
　　昔日雲光鍊大丹，丹成頃刻變童顏。上祈浩劫天元主，下拔輪迴生死關。
　　日月交飛射紫霞，清虛朗朗徹天涯。明開道眼人難識，頓覺蓬萊是我家。
　　門人韓道溫往鄉中給公據求教
　　金花玉蘂結神胎，橫志清剛別有階。金骨鍊開真玉性，化生無相不沈埋。
　　贈福山牟城柳二翁
　　一點真空沒處猜，箇人心上把芝栽。周圍種下金蓮子，自有良時道眼開。
　　贈門人王守正
　　輕骨迴顏立本初，清音妙行達無餘。還元一點開真性，躍出神靈晃太虛。
　　贈李志詮住白龍洞
　　白龍入腹化生來，萬振天光浩劫開。日月昇沈當目下，坐觀依約見蓬萊。
　　〔別玉田縣官民〕
　　庚午年，師在薊州玉田縣，因醮罷，謂衆曰：北方道氣將迴，空中有神明往來，刀劍擊觸之象，莫非生靈將受苦邪。作詩與官民為別，繼乃北邊有事。
　　大道光明一併迴，十方雲陣走星靐。皇天后土垂真象，世務浮華一點灰。
　　憫世
　　世凡不悟道根基，生化乾坤應物機。會得此般玄妙趣，自然神氣達幽微。
　　贈莒州千戶二首
　　一炷心香達上清，無為妙道漸圓成。高縣寶鑑塵難昧，照透前程萬劫明。
　　虛無一氣化生來，天地陰陽結秀胎。浩劫真容超造化，碧空縣象絕纖埃。
　　聖水洞南澗下澡浴請衆去垢作二首
　　大衆皆當赴浴池，脫離塵垢絕昏疑。各持精爽成修鍊，千古如如不動移。
　　脫垢明清出浴時，人人方表沒瑕妣。滌除內外身心淨，一點真空步步隨。
　　赴山前醮
　　苦海奔波出離難，了真隨處布香壇。登山涉水無辭訴，拔度存亡此願寬。
　　謝宰公惠郭州薄荷煎丸
　　灑頂醍醐一粒丹，滋開千古好容顏。芳華鬱暢靈明顯，撞透輪迴生死關。
　　無爭
　　古往今來幾變更，難逃生滅契無爭。無爭自是人稀悟，若悟無爭道即成。
　　靈童三首
　　出家一片始終心，褊體光明照古今。漸透靈臺衝過頂，迴還妙道罕知音。
　　玲瓏玉焰一丸丹，都出心田萬化關。補足仙功通道行，太平端坐赤城山。
　　喘息沖和萬化通，真空迥出有無中。冥符道德真常理，都在巍巍一性宗。
　　別登州
　　雲收霧卷好閑遊，已人圓成又復周。明有大羅真指示，便承此理別登州。
　　贈萊州李節判有意出家二首
　　脫俗搜玄自得知，亘初一點合天機。吾門自有修仙訣，顯武先生依不依。
　　證明三寶作生涯，天地沖和養日華。蓋世功名都絕念，玄霜結就紫金砂。
　　本州同知覓蒼朮贈之
　　日月流光秀結成，補添肌骨漸輕清。能收四季神光聚，奪得仙丹變化生。
　　和張殿試詩
　　萬塵漸斷志剛刀，真行真功造物饒。鍊就寶珠超世網，大羅天上恣逍遙。
　　贈修真堂女衆
　　無論老幼作真修，各闡清閑到岸舟。光滿十方離苦厄，永居天外最風流。
　　勸門人校量心地
　　心目澄澄內校量，物情堆裹別真祥。收神養氣為功行，塵事般般任短長。
　　文山郭解元求藥贈之
　　欲覓長生換骨丹，旋除塵事放心閑。閑中認得真消息，脫了輪迴生死關。
　　查山宋少翁施經作醮
　　修齋設教復抄靈，拔罪消愆自有憑。普濟亡魂資道力，盡離冤苦得超昇。
　　空有
　　縹渺雲霞空復空，內師天道本源宗。依空又被空漫昧，從有還遭有蔽蒙。
　　嘆迷惑
　　東來西去覓真詮，自己靈明總未全。萬法萬緣如萬象，須知同是一般天。
　　贈大策楊先生
　　一點無生混杳茫，託胎順化養和光。緣深悟得全真理，法道開宗處處香。
　　因門人不語
　　百行樞機總五常，不言之教滿空香。潛心觀察真玄妙，默默昏昏理最長。
　　憶萊陽宋二先生
　　鶴馭雲軿信不通，幾時迴步玉虛中。松窗雨過琴書靜，終日無人話本宗。
　　勸行孝道
　　一心孝道順三光，苦志精研滅舊殃。今古昏魔都絕盡，鍊真去假變清涼。
　　本州醮罷贈衆道友
　　雅命相邀入本州，醮筵預備廣圓周。志誠修累真功德，同往蓬壺看十洲。
　　密州千戶請為黃籙濟度師醮罷贈之
　　清廉孝道鬼神驚，上祝諸天攝萬靈。聖水甘膏同普濟，沈魂滯魄出幽冥。
　　密州官員市戶舉請修完佑德觀
　　佑德興隆總不難，預觀和氣已回環。始終如一功圓就，有分仙階列上班。
　　勸化大衆興修
　　併力齊心勿訴難，興修福地會仙壇。爭功奪行遷雲職，觸目無私暗結丹。
　　贈密州李都目
　　都目先生厭世塵，丹誠佑德結良因。其間供養蒙周備，福慶從來賜吉人。
　　嘆人未悟
　　十類羣生苦海中，痛嗟誰肯立仙功。指迷幸有全真理，隨處修完道合同。
　　諸王醮罷示衆
　　無相無為一點真，普同供養大羅尊。萬靈慶悅承超度，出離陰囚五苦門。
　　示門人
　　透體光輝照室明，一輪圓相沒虧盈。方知便是真元祖，永脫沈淪應化生。
　　密州崔道常猛烈出家贈之
　　捨俗投玄悟道常，迴心保護內容光。鍊開萬古真靈性，不謝仙花處處香。
　　答人問三寶
　　古之三寶氣精神，都會元田別有因。光滿十方丹就也，大羅天上列仙真。
　　大衆求教四首
　　道本無名絕外求，靈臺丹谷細精搜。五情六欲都消散，萬道光明顛倒流。
　　大悟賢明事事除，脫離塵網達元初。三田靈寶光圓聚，一派清歌聒太虛。
　　物情堆裹絕沈埋，正覺心珠漸漸開。照見本源清淨體，悟真達本應仙材。
　　全體光明合大丹，沖和返老變童顏。逍遙自在真歡樂，便覺昇騰碧落間。
　　趙德靜索
　　德靜心清樂出家，頓更凡骨養丹砂。玉堂結聚真三寶，產箇靈童天外誇。
　　贈楊殿試二首
　　千古雲收朗太空，先天真瑞信忽忽。內靈光散丹無漏，一指清虛大道通。
　　生生世世善根芽，悟理明真度歲華。功行無虧通道德，他時歸去步雲霞。
　　〔戒魏志明〕 
　　宋州海陽縣張二郎，出己錢物，買觀額度牒，告立知觀。遂令門人魏志明充當。
　　戒付灤州魏志明，體天布德順緣行。清心建立諸方所，救物哀人道自成。
　　登州郭下小王仙在病求教二首
　　心香芬馥接青霄，法海通光養瑞苗。若悟真空清默默，千灾萬禍一齊消。
　　玉鼎金鑪鍊日華，飛騰真秀走河車。萬神集向泥丸裹，撞透天門未足誇。
　　贈萊州西海鄭村李道義
　　慧燈明射古容光，悟理通真達上蒼。今日重重叮囑爾，別聞天外紫芝香。
　　指迷
　　心地光明變化深，盡隨緣業極升沈。人人不悟無生理，謾打輪迴戰古今。
　　病者索
　　人間若要識仙方，休縱塵心向外狂。愛念憂愁都絕盡，全身永永得安康。
　　〔示北京官民〕
　　大安己巳七月，師在北京華陽觀。時久旱，在城官民懇禱於師曰：苗將槁矣，安得重蘇。師乃閉目良久，復謂衆曰：虛空許雨一尺，降於來日。衆未純信，翌日果驗。官民政謝，作此絕以示之。
　　騰騰瑞氣接穹蒼，化育羣生大道昌。光變十方常不夜，一時普濟滿空香。
　　泰和癸亥詔赴亳州作普天大醮
　　無作無為出洞天，普天法道薦良緣。東方雲海玉陽子，特授皇恩第五宣。
　　外國使謁辭不相見
　　只倦心拘身不安，百骸上下聚成團。這迴不話人間事，全體光明都內觀。
　　贈通真散人
　　通真萬事喜顏紅，養氣全神不落空。海納百川諸罪滅，自然地獄變天宮。
　　贈鄧先生
　　保惜雲霄火一團，一身全德四肢安。溫溫鉛鼎神光綻，萬古靈明悉併攢。
　　贈萊陽浦裹于先生
　　悄悄心停福注留，冥冥無相把根收。澄澄悟徹無中有，穩穩孤乘般若舟。
　　贈萊陽高姑
　　心是菩提大法王，莫成顛倒逐波忙。自然一點靈空結，卻返蓬萊入故鄉。
　　贈李都監
　　倦隨塵俗恣矜驕，一志清剛別立標。內蘊靈光含慶悅，功成天外永逍遙。
　　謝人惠李果
　　大道元和莫損傷，萬靈真秀競芬芳。自然滋益精神別，百味玲瓏透骨香。
　　贈贛褕縣徐福店酒監
　　不捨塵情去又來，拔亡救苦免凶灾。化緣濟度開心月，四序金蓮火裹栽。
　　贈陳守元
　　青鸞赤鳳火雲飛，集向玄宮飲玉池。奪得陰陽真造化，方知脫了死生危。
　　棣州張姑求教藏頭拆字
　　□生大道自然香，□有真師細校量。□路上通仙信息，□灰方得性舒長。
　　喚高菴主二首
　　□傳要訣道懷包，□覺心田真遇遭。□日化公休隱跡，□登雲步轉清高。
　　□人空裹禀真搜，□把靈煙玉露收。□喜神丹俱內結，□系不斷道圓周。
　　贈關西老馬先生
　　□公切切認予交，□母恩深萬古牢。□絆馬牽難苦海，□恬浪淨運風騷。
　　登州姜權問心地藏頭疊字
　　〔心〕地光明變化深，〔深〕窮內鍊水中金。〔金〕鉛玉汞真三寶。〔寶〕滿朝元因了心。
　　鞠四翁問傳授口訣
　　〔天〕然妙理不能傳，〔傳〕化人間外結緣。〔緣〕福合和真大道，〔道〕生光滿大羅天。
　　又問初會修真若何
　　〔仙〕友初知大道源，〔源〕流神彩結芝田。〔田〕圓盡是三光秀，〔秀〕氣燒丹決了仙。
　　雲光集卷之二竟
　　雲光集卷之三
　　聖水玉陽王處一撰
　　詩
　　〔五言律詩〕
　　贈李局令
　　立德崇三寶，修真括萬方。化生真水火，攢聚內容光。
　　混沌明交泰，塵凡任短長。他時功行足，歸去赴仙鄉。
　　搜玄立功
　　四海搜真趣，三山擇妙玄。禀持心解悟，和合道因緣。
　　浩浩升仙職，明明出洞天。玉虛通一化，隨步結金蓮。
　　玄通
　　人事都除盡，修真賞一陽。運行常道德，變現舊嘉祥。
　　性月輝三界，神珠耀八方。妙玄通正覺，浩劫噴天香。
　　太上出現像回奉陽信縣道士李伸達兼請往中都
　　功德迴將去，李公早早來。道恩無斷絕，仙位穩栽培。
　　法性通天悟，玄光拂日開。闡弘真大教，處處是蓬萊。
　　悟理
　　金容超造化，白首跨青羊。大道因緣普，玄門況味長。
　　三才歸鼎器，一點出崑岡。浩劫仙花綻，隨風處處香。
　　贈畢道判二首
　　道判行慈孝，吾心恰一般。若能明運度，全勝外相看。
　　悟理精神爽，通真道德安。光輝無不徧，歸去跨青鸞。
　　熟境重重滅，靈光漸漸生。清神除罪苦，靜性補圓明。
　　玉液時時潤，心花葉葉榮。了真超造化，風月滿蓬瀛。
　　贛榆縣諸王村下元黃籙醮贈衆
　　謹設三元醮，同興祝聖筵。香煙騰碧落，法事禮諸天。
　　薦福遵黃籙，修真步白蓮。存亡皆快樂，功德普周全。
　　述懷五首
　　一點真空性，虛無自往還。根源深洞達，動靜悉安閑。
　　處世頭頭悟，迴光事事刪。飄然歸物外，端坐上方山。
　　累世無邊業，今生入道場。魔軍皆潰散，心地現嘉祥。
　　四海騰金液，三山發紫光。鍊成真玉體，雲步泛穹蒼。
　　法法盡歸空，心真萬化通。棲神虛曠裹，付性杳冥中。
　　升入圓明藏，完全無漏功。度生超萬類，了道體皆同。
　　四大任天然，真空妙東傳。二儀分造化，一氣自周旋。
　　赤鳳窺金鼎，青鸞飲玉泉。前程明了了，撞透九重天。
　　一顆清心鏡，光明塞兩間。度生緣且立，悟理事都剛。
　　消盡多生業，唯存浩劫顏。時時堪內賞，龍虎正交關。
　　宮先生問修行事
　　大道無移變，生成自有時。三花空裹結，一點世難知。
　　寶鼎存真性，瓊漿滿玉池。指迷還悟解，只此更何疑。
　　徐法師索
　　認取此良因，空飛日月輪。玄關通造化，寶藏積珠珍。
　　混沌潛真火，崑崙出至神。一時超世外，萬劫景長春。
　　王遇仙索
　　玉樹瓊花綻，青童笑語傳。結成真慶會，占得好因緣。
　　一鼎光明聚，三身智慧全。碧天風月下，證果大羅仙。
　　登州高左衙索神靈詩
　　靈靈無相物，悄悄獨歌歡。默默重玄悟，停停萬化安。
　　盈盈離九地，了了入三壇。浩浩朝元去，騰騰跨彩鸞。
　　贈田小二好事
　　先祖皆修德，兒孫必定賢。善根隨氣長，家道逐時遷。
　　吉慶常招集，神明暗報傳。昨朝真聖過，今日復迎仙。
　　郝官人索
　　物物了然休，般般絕外求。虛名皆是妄，實行最堪修。
　　鍊氣超雲外，頤神到岸頭。靈芽穿紫府，心月輥空流。
　　灤州劉悟真問疑心
　　隨物捉心鬼，觀空入妙玄。調神投內補，見性滅前愆。
　　默默流瓊液，冥冥綻碧蓮。全真功德備，光耀滿無邊。
　　答人惠笋菜
　　宿賦玲瓏性，清虛絕點埃。純陽明運度，天道化生來。
　　玉洞傳真秀，金壇發迅雷。片時分造化，萬劫不輪迴。
　　勸辛先生再出家
　　辛公曾出家，日望跨雲霞。爭柰俗緣重，翻成道理差。
　　速回前過犯，再接善根芽。達者無先後，功圓蓬島誇。
　　勸善
　　正直神仙會，皆逢化誘權。惡緣宜省减，善事好周圓。
　　秉住三光秀，修成一點鮮。遇師親决破，迤邐道相傳。
　　銅嶺姜二翁施法鼓贈之
　　法鼓會羣仙，人天喜化緣。身心同捨施，福德自升遷。
　　響拔阿毗獄，聲開大洞天。顯揚真孝道，功滿步雲軿。
　　全道
　　養道千痾散，修真萬法空。氣神交結處，性命杳冥同，
　　光發玄元體。精持罔極功，撮收真造化，明月與精風。
　　謝齋
　　十方諸道契，清信布香齋。正念時時接，真功密密排。
　　百靈含慶悅，千載起枯骸。了了超生滅，朝元步玉階。
　　中都蔡校尉索
　　達道超生死，輪迴自執迷。瑤花開紫府，仙藥滿曹溪。
　　龍沼存金虎，蟾宮看日鷄。些兒還悟得，只此上天梯。
　　勸堂下道衆
　　堂下諸局次，精持日用功。內真須灑落，外行亦圓融。
　　老幼相提挈，朝昏各敬崇。盡能弘孝道，揭諦悟真空。
　　請諸處道衆
　　蓋造玉虛觀，須當各用功。同流心至懇，施主力深洪。
　　段段如鋪錦，層層遠接空。共揚真正道，方外顯家風。
　　復示衆二首
　　一點古容光，人人不忖量。生身因造化，迴首是無常。
　　悟道心神秀，開真壽命長。運期天地淨，物外紫芝香。
　　頓曉希夷趣，無為守內顏。飛騰浮世外，混合大羅間。
　　日月攢金鼎，精神聳玉山。道同師弟訓，一撞萬重關。
　　早秋勉衆二首
　　出伏漸秋凉，清神轉骨剛。一靈寬自在，二氣順舒張。
　　四大俱調攝，三關結瑞祥。五明重運度，六臟自安康。
　　有箇妙玄方，諸般罪業亡。神丹俱同結，出世更和光。
　　表裹無形跡，虛空顯道常。本來真面目，法界自清涼。
　　詮道
　　玄元傳大道，靈寶結芝田。水火符升降，乾坤合倒顛。
　　澄神觀性月，隨步舞胎仙。千日真功就，光明射九天。
　　〔五言絕句〕
　　寄長春丘公
　　趙州團正覺，商水讚希夷。玉陽不能去，長春自得知。
　　門人劉悟真問疑心
　　萬事都休想，千魔總是空。布修真德行，仙佛體皆同。
　　棣州三清觀上元醮作
　　一就上元節，消灾拔苦亡。照臨天地靜，福祿自然昌。
　　勉衆
　　既作出家兒，功行莫延遲。盡心真復實，勤苦道相隨。
　　勸衆助緣二首
　　側近諸堂下，相煩共救忙。建興真古跡，磨鍊內容光。
　　世世善根芽，生生福力加。神天同救助，功滿步雲霞。
　　回李講師
　　書信忽忽急，真心不轉移。雅懷無彼我，雲外作交知。
　　贈濱州店戶趙會首
　　來迎三島客，去送五湖賓。教遇重陽會，嬉遊四序春。
　　張廣威施宅修菴贈之
　　公宅改仙菴，清心絕外談。內靈含慶悅，知命不貪婪。
　　都下柴庫官索
　　正覺悟心王，情枯萬慮忘。神光穿紫府，丹熟滿空香。
　　修內司馬校尉索
　　心善性舒寬，包容內化安。靈空清默默，忘假得真歡。
　　重陽節齋後會衆求教
　　法界同真會，齋餘歇晚涼。千門簪瑞菊，萬戶慶重陽。
　　文登縣張村邢四翁久別再會
　　舊友重重喜，真容漸漸開。昏魔宜遣去，靜性可收來。
　　贈朱解元
　　好繼丹陽業，了真四大安。九玄登上會，一點跨祥鸞。
　　三州五會
　　七寶金蓮子，三光從玉華。常持平等行，步步是仙家。
　　　文登王會首問道術
　　精持真大道，達理性飛騰。一點通今古，金光自降升。
　　贈密州孫悟明
　　一壺藏萬化，二物鍊神丹。悟得超生減，携雲步玉壇。
　　萊陽縣東長直菴結冬
　　印經買紙墨，結冬在長直。補接日精華，搜藏玄妙理。
　　贈設貧會衆
　　老幼一般看，扶緣道德寬。始終無變異，所履自平安。
　　睡中有感
　　五色祥雲裹，三天聖衆詮。神明側耳聽，勸化謹修仙。
　　張小仙求教
　　捨破塵勞網，跳出是非坑。寶鼎存真秀，心花吐月明。
　　房志明索
　　補惜真空體，炎精鍊玉堂。倒顛高坎位，續續紫芝香。
　　李大達索
　　認正本元道，般般心上掃。靈明透肌骨，寶鼎祥光罩。
　　敕修新道院與衆嘗李果
　　此果美甘香，靈空真味長。虛心非冷淡，惟願眾仙嘗。
　　董官人問如何通悟
　　大道不難通，心灰丹自紅。抽添木上火，補塞蘂珠宮。
　　萊州張志真問收神定命之理
　　收神定命基，方可應玄微。進火添丹鼎，朝元指日歸。
　　霍會首問三教歸一
　　無生真妙道，達本體同然。吾教冥歸一，通融理自全。
　　孫一翁見子出家大哭故贈之
　　販骨如山嶽，時來暫託生。保朝不保暮，出離是前程。
　　題丹陽百不歌
　　百不如意處，茅盧土穴潛。靜清消舊業，一味道中恬。
　　試睡語
　　一氣號玄精，全真自降靈。迴還無漏泄，步步到天庭。
　　贈劉真一
　　巧使千端計，陰公暗折磨。不施平等行，迴首夢南柯。
　　贈中都趙知觀
　　頓忘天下欲，漸赴大羅鄉。日月交光綻，靈明滿十方。
　　于周問吉凶
　　逐處有凶吉，心乖趕避難。百年隨手過，覺則道中看。
　　自在
　　處世如虛空，浮生似夢間。悟真超造化，步步出塵寰。
　　楊公出藥求教
　　壺中一粒丹，心腎兩相關。水火真加减，服之見本顏。
　　于志常問清閑
　　平等元神定，逍遙玉性閑。心空觀自在，一脫萬重關。
　　孟知常合藥索
　　性若金剛利，心如大藏寬。結攢元氣髓，和合紫金丹。
　　買文登七寶堂觀額
　　七寶丹霞觀，通光結勝緣。萬靈同慶會，百福自周圓。
　　貿寧海州金蓮堂觀額
　　寧海龍祥觀，金蓮順化生。福星都結聚，道德自然成。
　　禪師問道
　　悟達真空體，無生自往還。物情俱喪滅，唯現亘初顏。
　　贈濱州高官人
　　天堂非路遠，俗眷豈能長。悟道歸真理，全神納伯祥。
　　勸棣州崔殿試入道二首
　　存心養道芽，尤勝度仙槎。聚合真三寶，丹成步彩霞。
　　催行真大道，遇理起生涯。一片清虛境，逍遙度歲華。
　　贈福山劉－翁
　　善惡兩還報，賢愚不並酬。百年隨手過，都在眼前頭。
　　贈道士張守道
　　歸依無上道，守得水銀紅。性命還元主，清音聒太空。
　　謝人施物
　　善性崇三寶，真恩徹九霄。全家重志慶，似我樂逍遙。
　　中介于少翁命祿盡禱余接壽
　　大海無根樹，令余苦接栽。捨身難用力，石火豈迴來。
　　讚火德星君
　　混元一氣主，化生天地人。明真超法界，濟物妙通神。
　　明天道
　　恢恢天道大，不與物情同。悟達真如理，歸源卻返空。
　　行化
　　東海西秦去，南京北闕來。客塵都不染，端坐是蓬萊。
　　嶸山採藥
　　放蕩真如性，逍遙養內丹。寸靈無彼我，百草變芝蘭。
　　〔贈郝公門人〕
　　太古郝公昇霞，門人送道袍，不受。以此贈之。
　　彼物迴將去，分文沒往還。一靈真性在，脫盡死生關。
　　述懷
　　亘初無相物，默默獨歌歡。動靜還元主，玄風幸得觀。
　　文登擇福地作丹霞觀二首
　　三寶興緣地，諸公可察詳。不唯身富貴，更得性清涼。
　　萬事信天然，隨方結善緣。一壺藏造化，四序景新鮮。
　　順天者昌
　　好事如山嶽，精持每用功。立身弘大道，法性自圓融。
　　逆天者亡
　　姦懶心機巧，頑情不順天。教門真患害，地獄苦因緣。
　　出塵
　　一點真如性，居塵不染塵。虛無元體段，脫灑度天人。
　　頌
　　〔警示〕
　　昔在牟平縣沽水莊遲二翁宅，說教大露天機，全家跪聽，皆如聾者。及見遲公壽數不長，故以言警之。
　　休把黃泉戲弄，全體內懷珍重。違天百禍臨身，達道萬靈感動。
　　宣在都下衆官贈衣物并鞍馬不受
　　欲趓生老病苦，叮囑宜修仙舉。忘情絕了塵緣，萬化還歸本主。
　　〔贈朝元子〕
　　朝元子劉公精誠奉道，施惠過多。欲因此頌，激勵出塵之心。
　　欲求長生之因休心，欲了自然之道拂袖。欲修真實福田濟人，欲作扶緣演教和光。
　　泰安州王禀告全家入道
　　異哉王禀全家，各修清靜根芽。分別爭逃死路，鍊烹日月精華。
　　述懷
　　昔日區區守道，今時真聖應報。大羅玉簿名句，後學修仙早早。
　　盧宣武索
　　大道開闢以來，無相化生萬類。人還物我同觀，返照深根固蔕。
　　行化至薄臺縣失馬寄呈朝元公詳察
　　失馬虛空一化，的望朝元清雅。懽心體用仙機，別有祥鸞穩跨。
　　贈棣州防禦七駙馬
　　為官王事所拘，學道虛空掌管。四民各藝爭忙，達者不論長短。
　　贈馬悟真
　　悟真全然去假，縛住心猿意馬。寶宮虎鬥龍蟠，赤鳳青鸞穩跨。
　　馬智真索
　　內鍊本容變化，一氣沖和上下。脫塵認得圓明，皓月清風會話。
　　寄東鄉道衆
　　稽首東方法會，道要真心不退。各懷一志精專，照破萬緣無昧。
　　因小輩訕謗作
　　小兒尖唇利舌，不欲人前分別。皆因泯絕是非，故得出離生滅。
　　緣玆加遇三宣，獨步清風明月。莫待拂袖雲歸，的有含悲哽噎。
　　贈諸處道衆
　　既作同流，莫學奇怪。四序炎涼，三光否泰。
　　清淨教風，勿令懈怠。道弟道兄，洗心寧耐。
　　竭力奉公，事緣洪大。外謝神天，內持真戒。
　　全體光明，併除陰債。絕盡舊業，洞觀無礙。
　　入衆妙門，鍊真無壞。箇箇投真，人人悟解。
　　昇入無形，徧含法界。一點靈光，古今常在。
　　贈老王先生二首
　　龍虎坎離，鉛汞嬰姹。異像無窮，一氣自在。
　　龍行雨施，拂座香隨。人懷道德，萬化扶持。
　　得道二首
　　大道本宗，天地否泰。出離我身，混元三界。
　　靈寶金丹，顛倒循環。壺中日月，輕骨迴顏。
　　勸緣
　　伏望諸公，好事推窮。一心齊力，大教興洪。
　　楊先生問本來模樣
　　無形無相，化生心上。趁有著空，本來模樣。
　　初守道住菴求教
　　學道同初，抱守神珠。證明三寶，不動如如。
　　于了一問心地
　　心是汝師，莫放東西。其中一點，蓮出青泥。
　　　姜哥問住菴三首
　　獨坐茅盧，般若靈虛。手傳日月，安在鼎鑪。
　　世事一撥，推窮本末。物外全真，心死命活。
　　修真體道，洪護正宗。三教萬法，普濟無窮。
　　贈濱州李四郎七首
　　心是道，道是心。心合道，古今通。
　　心辦道，性然香。真一點，出崑岡。
　　心了悟，性靈明。真自在，達圓成。
　　心無影，性無形。神光綻，輥金精。
　　心守道，性持齋。行與俚，是蓬萊。
　　心了了，性休休。真無漏，住悠悠。
　　人我死，物情休。真大道，了無憂。
　　〔五言排律〕
　　金丹訣
　　酒色財氣絕，世事般般徹。三尸陰魄消，六賊十惡滅。
　　魔山竭底摧，都休亂扭捏。乞食紙布衣，頓把心猿歇。
　　一意不真常，慧刀分兩截。動靜兩俱忘，不得誇清潔。
　　性命穩栽排，深藏精氣血。萬神自歡諧，靈風透骨節。
　　上賡朱靈宮，下通龍虎穴。保養氣精神，慎勿輕心泄。
　　四海發雲光，三山落白雪。際會玄元宮，綿綿無斷絕。
　　水火自抽添，周天自擺列。神氣自然靈，真師自提挈。
　　百骸自豁暢，容貌自然別。日月自循環，金丹自然結。
　　嬰兒自然欣，姹女自歡悅。五氣自朝元，四大俱調攝。
　　玄理自然通，萬神自超越。大道自然成，陸地自然別。
　　定正箇中真，暗把心香爇。光散化成神，神光如電掣。
　　鍛鍊大丹成，現出家家月。一撞過三關，仙班雲外別。
　　開廓天地清，陰靈飄蕩徹。日月交光轉，參羅碧凛冽。
　　圓光滿世間，說中非有說。九轉大丹成，永永超生滅。
　　清歌聒太空，浩浩朝金闕。混元三界中，囑付叮嚀切。
　　東牟王一書，傳此金丹訣。
　　歌
　　朝元歌
　　靈寶堂，金剛纂，不假浮沉空漫漫。默運天心不動移，投神一點空無絆。
　　輥金精，自澆灌，凑聚煙霞天外伴。開關純陽運化生，玄宮法界都穿貫。
　　喜顏紅，真無亂，萬古精魂都著岸。混沌重開顯正宗，玄元寶壁時堪翫。
　　感皇恩，明詔喚，兩帝三宣功德案。紫衣師號朝聖明，萬靈慶會都來竄。
　　透三光，昭洞煥，一體通融無間斷。杳杳虛空道自然，五明攢罩清涼館。
　　走雲光，金雷散，諸地諸天呈手段。赫赫神光晃太虛，亘容浩浩超雲漢。
　　皓月堂，圓明觀，玉象金獅遊內院。下振黃泉竭底清，太平湧湧神交換。
　　歸去來，無打筭，三界十方光漸滿。四大空無一點塵，留傳大道誰當管。
　　會真歌
　　會真歌，會真歌，宿骨靈光事若何。不論物情真富貴，無窮無漏道根科。
　　真一點，沒言多，空色色空莫問他。心滅情忘離幻境，撮挐性命上高坡。
　　真妙用，養沖和，抱一無離謹琢磨。混洞赤文超造化，無形水火出娑婆。
　　真內寶，絕沈痾，暗度清琳九曲河。二十四鎚金鎖骨，尾閭關節枕鼇哦。
　　頻烹鍊，莫蹉跎，日月流光出黑波。顛倒循環清宇宙，須知迴首看南柯。
　　重清爽，滌昏魔，一顆圓明世莫過。守殼盈軀隨分飽，不親世上假僂儸。
　　金雷吼，玉人呵，脫體全空一剎那。無極諸天洪正教，十方三界普周羅。
　　普救歌　和丹陽韻攢三拆字
　　□□三人遭大遇，□□性命安閑處。□□清裹得真歡，□□相投真實語。
　　真實語，□□鉛散漢鍾呂。□□結就紫金丹，□□汞中得真趣。
　　□□神氣永綿綿，□□明中自歌舞。自歌舞，□□重陽居環堵。
　　□□道論量仁馬，□□出現真龍虎。□□回光三界中，□□下方來濟度。
　　□□我度出幽冥，□□從此離塵土。□□鍾聲更莫言，□□問之歸紫府。
　　歸紫府，□□信受沒為拒。□□聞說我宗風，□□天人無譬譽。#1
　　吟
　　得道吟
　　自從一得長生訣，萬里天光如電掣。日月精華補漏源，真空水火凝交結。
　　運行真氣結靈砂，道骨仙風碧凛冽。七寶金蓮晃太虛，三宮朗照秋天月。
　　頓開萬法沒言詮，浩劫之家莫可越。蓋古騰今一點真，諸天濟會同參謁。
　　養浩吟
　　虛無一氣浩然新，四假包羅無價珍。仙命莫令塵惹絆，苦空不得話艱辛。
　　頤真養性存精秀，聚汞烹鉛守谷神。一氣昇騰超造化，二儀變鍊會初真。
　　周天加减留年藥，全道滋榮妙色身。斡運內丹憑火候，載般烏兔走蟾輪。
　　三田應化靈宮雪，五臟沖和甘露津。內寶完全無漏果，純陽混合古今因。
　　清音歷歷動山鬼，雲宴喧喧聒海濱。會遇諸天弘大教，時逢聖帝御嚴宸。
　　惟祈忠佐千秋歲，仰祝皇基萬萬春。大德大功成大道，大羅重會舊交親。
　　妙化吟
　　普化清心公，清心道合同。般般心上掃，物物莫推窮。
　　定性存今古，頤神續祖宗。遇師親說破，默默步雲蹤。
　　妙物騰空起，玄珠落絳宮。綿綿調玉虎，細細運朱龍。
　　赤鳳舒金翅，青鸞舞太空。神鑪烹玉貌，金鼎鑄朱容。
　　表裹光明結，丹臺雪暖紅。了真超造化，明月與清風。
　　開化吟
　　無為清淨內修完，始遇天元道不難。自得無生相混合，玄都靈物鎖幽關。
　　炎炎大氣空昇降，赫赫天光輥玉壇。寂寂萬神空裹墜，亭亭元寶接崑山。
　　攢攢玉姹投玄谷，聚聚金嬰列瑞班。處處青蓮開滿日，空空玄象始歸還。
　　騰騰五色圓光颱，燦燦流霞萬化攢。細細神風輕縹緲，靈靈金相自粧鑾。
　　清清寶璧盤桓住，淨淨靈砂透骨歡。默默了真非有說，明明全道事都刪。
　　玄玄守護真三寶，妙妙功成一顆丹。浩浩銀霞常覆罩，輝輝玉性自追攀。
　　飄飄舞袖超三界，混混朝元顯內顏。朗朗閑如秋夜月，煒煒常在玉霄間。
　　惺惺了了仙家樂，湛湛澄澄道性閑。曠劫真容離苦海，古今圓象出波瀾。
　　大羅一會同歸去，悟理明真子細看。
　　顯道吟
　　芸芸懸象滿空飛，應報人天萬化機。絕妙神仙留祕訣，須知父母未生時。
　　陰陽造化全真理，一點靈光總不知。混沌變通超物外，內靈隨步躡雲梯。
　　先天圓覺真空體，性命含光天地齊，百骨通靈心悅樂，無情童子笑微微。
　　洗心法雨明澆灌，開道光明出污泥。般運珠珍通上下，抽添水火併東西。
　　玄元四大開心印，祕典靈文越世奇。句句只敲心髓病，言言直指達無為。
　　逍遙叮囑長生理，暗合天真不動移。傳道洪緣玉陽子，濟危拔苦度愚迷。
　　真一吟
　　真孝真慈真校量，真心真遇聚真凉。真師真訣通真鍊，真行真功真道場。
　　真靜真清真大道，真玄真妙結真祥。真明真悟真無漏，真語真言合上蒼。
　　真虎真龍真造化，真山真水養和光。真閑真樂真無染，真聖真賢滿十方。
　　真性真容真灑落，真禪真道顯真常。真天真地布真德，真聖真仙處處香。
　　青童吟
　　寂寂寥寥一醉中，蕭蕭灑灑喜顏紅。清清靜靜全真理，默默虛虛守內容。
　　細細綿綿吞紫瑞，澄澄察察飲霞風。盈盈聚聚天光結，杳杳冥冥立祖宗。
　　遇遇遭遭超彼岸，端端的的話真空。靈靈俏俏仙家樂，喜喜歡歡度歲豐。
　　回光吟
　　告暇得回歸，修真不動移。化緣離苦厄，賢友作交知。
　　隨處同參論，人天度衆迷。六塵通舊塞，三寶妙精持。
　　空外玄光聚，神明不敢欺。清風貫四大，皓月整容儀。
　　白首全今古，金身括四維。儒童皆拱手，真相等頭齊。
　　法本空無住，真功自不虧。運朝天地靜，烏兔任東西。
　　變化真靈性，朝元自有期。諸天來稽首，三界悉歸依。
　　悟者投真趣，修仙絕妙機。無生出混沌，道俗顯尊卑。
　　玄真吟　敕修新道院住持作
　　宣住真仙院，情乾絕外非。恩童賜一小童侍奉作伴供兩飯，靈物飲刀圭。
　　四大俱調攝，三光不暫離。六塵無染著，八脉自通微。
　　一句金丹訣，都超萬化機。七明通一聚，九轉不難知。
　　十地圓明結，真空話祖基。大通觀自在，一點鎮無為。
　　放曠天衣祿，逍遙絕世羈。化生真水火，日月兩交飛。
　　悟徹先天理，昇騰自有期。沖融明了了，道德實希夷。
　　授教吟
　　師遊東海道方行，從此玄門日日興。至教人天扶聖化，法言空外契黃庭。
　　壺中密鍊全今古，斡運遊璣宇宙清。氣化本源無漏體，神真一點碧霞精。
　　衝開玉藏通三賓，放出圓光射五明。洞達虛空方自在，迴還養拙漸神靈。
　　慧風飄蕩千痾散，真一沖和萬化生。寶璧流輝投玉海，真祥變鍊結朱嬰。
　　純陽加减天光綻，水火浮沉道進程。灌頂醍醐人怎曉，出塵手段世皆驚。
　　山嗚谷吼連天喜，揭地轟雷發笑聲。得道無為真了了，周而復始自圓成。
　　搜真吟　　
　　浩然無極真空體，落在迷囚不辨真。酒色氣財摧本柄，憂愁思慮喪元真。
　　悟來掣碎眉間鎖，省後修完性內真。玉洞雲封堪養浩，丹臺雪暖漸全真。
　　千重寶焰攢神室，萬道天光罩本真。皓月清風同一體，無為無漏自朝真。
　　脫塵吟
　　大道留傳小小真，下方雲海遇良因。仲尼蘊行同成侶，白首金容可作鄰。
　　三界十方歸一化，千門萬法妙通神。蓋因緘口清心地，運轉精光日日新。
　　萬萬靈明常守護，千千鸞鶴自相親。諸天諸地皆通徹，未肯輕傳與世人。
　　元命吟
　　真一善人，唯德是輔。廣演慈悲，拔亡濟苦。
　　養浩通靈，真祥反哺。積慶無涯，福星臨注。
　　俗契恩深，投胎父母。化成身體，補修根祖。
　　苦行實心，包懷今古。接衆指迷，百靈加護。
　　內鍊真空，普施甘露。混世光陰，瑩然而住。
　　萬變定基，俱無作做。地獄天堂，從人所慕。
　　解脫羈韁，誓無回顧。日月流光，每遭真遇。
　　養火投玄，祥光敷布。透入晴空，展開雲路。
　　法界周旋，萬神攢聚。跳出輪迴，滿空歌舞。
　　洞煥太空，我之門戶。玉簿書名，一聞千悟。
　　上達諸天，下開冥府。法道通真，皇天后土。
　　金液還丹，洗心堅固。擬學神仙，莫存能所。
　　自遇真師，專憑養素。皓月知音，清風伴侶。
　　朗照無邊，欣逢正主。四大五常，迴光返補。
　　了了無為，盡朝元去。
　　雲光集卷之三竟
　　#1此詩原本竄亂，難以卒讀。以上參考《洞玄金玉集》卷六所載馬鈺同名歌詩，整理校讀成篇。
　　雲光集卷之四
　　聖水玉陽王處一撰
　　［詞］
　　沁園春
　　予自七歲，遇東華帝君於空中警唤，不令昏昧。至大定戊子，復遇重陽師父，因作此詞，用紀其實云。
　　元禀仙胎，隱七歲玄光混太陽。感東華真跡，飄空垂顧，悟人間世夢，復遇重陽。密叩玄關，潛施高論，皓月清風煉一陽。神丹結，繼璇璣斡運，羽化清陽。欣欣舞拜純陽，又虛妙天師同正陽。命海蟾引進旌陽。元妙古任安，尹喜關令丹陽。大道橫施，驅雲天下，絕蕩冤魔顯玉陽。諸仙會，講無生天理，空外真陽。
　　滿庭芳二十一首
　　住鐵查山雲光洞作
　　俯視滄溟，屏山掩映，萬重松檜森然。金波滚滚，雲鎖翠峰巔。晝對清光浩渺，更闌顯、月印新鮮。圓明聚，紅霞影裹，捧出洞中仙。元初真面目，如今了了，高臥雲軒。為丹鑪無漏，頤養三千。聖祖垂光下降，諸天舉、嬰子朝元。功成也，金書紫詔，常在玉皇前。
　　中夼于大郎索
　　一點靈光，無中顯現，太平高步煙霞。清風皓月，流注玉京砂。五氣三元結秀，升騰處、雲輅交加。蓬瀛會，瑞光縹渺，盈座散香花。堪誇。真妙用，仙丹一粒，洞煥東華。滿太虛寥廓，清境無涯。認得元初至性，因修鍊、清淨根芽。圓成也，玉蟾影裹，穩赴大羅家。
　　上京劉朝真索
　　四大容儀，三田靈秀，鍊成九轉丹砂。虛無自在，以道作生涯。淨土祥光瑞彩，玲瓏貫、天外煙霞。沖和處，烏飛兔走，同運紫河車。真仙開妙趣，菩提佛果，一理無差。指玉清境界，此際何賒。竚聽金書紫詔，人間事、元沒交加。當歸去，慶霄高會，風景向誰誇。
　　贈盧宣武二首
　　日裹金雞，月中玉兔，變通玄象盈虧。無形斡運，三界現慈悲。長養諸天大地，資三教、天下歸依。真明了，觀天之道，清淨更無為。十方諸道衆，迴頭猛悟，拂袖雲歸。養神胎靈骨，鍛滅陰尸。定是回顏易質，通玄奧、物外精持。丹圓滿，根源了了，皆作度人師。
　　又
　　心爇真香，神排妙供，滿空逼送丹方。收藏靈寶，嘉瑞自呈祥。一點穿聯浩劫，兩儀內、反復陰陽。全真樂，團團性月，光散滿空香。搜詳玄妙理，根源無漏，道德芬芳。聚神砂玉液，無致傾亡。結果真仙妙道，超三界、無極清涼。全家悟，頤神養浩，皆得到蓬莊。
　　贈萊陽縣宰劉顯武
　　今古相傳，昌陽勝地，好修六度三壇。休心絕慮，頤養紫金丹。玉洞收歸萬化，崑岡上，風月珊珊。雲光聚，三田結秀，返老變童顏。玄關牢鎖閉，金嬰玉姹，仙詔追攀。挂六天如意，復採芝蘭。杳杳長天高舉，飄飄聚、羅列仙班。君知否，緣深行廣，達道本非難。
　　〔丹寵山〕
　　因福山縣王遠村北丹竈山，道友聚話，論及此山乃方平修煉之處，話間空中忽有報應，遂作。
　　丹竈為岡，清洋蟠繞，昔居王遠家莊。八山聳翠，四水聚賢良。五彩祥雲覆罩，三天上、仙韻琅琅。金童報，九霄傳送，無外我容光。空生初請問，真如善應，大法空王。演苦空般若，左右圓方。立教分乘引度，通十地、諸聖行藏。虛空裹，希夷大道，浩劫永無疆。
　　贈出家衆
　　米麥精華，沖和恬惔，自然造化成神。無生妙道，迆邐變良因。既得長生久視，明顛倒、月伴風鄰。先師教，頤真了性，富國更安民。清新。騰朗耀，天威掃蕩，馘滅祆氛。布大慈甘露，廣被人倫。卻返生前混沌，重加遇、枯朽逢春。方知道，三田寶滿，一性免沉淪。
　　〔奉敕作〕
　　三宣到都，住持天長觀，復敕修新道院，乃作。
　　詔赴天長，敕修堂宇，道弘一布歸真。我師玄化，譚馬並加恩。七朵金蓮顯異，清朝喜、優渥惟新。重宣至，車乘駟馬，祝謝聖明君。皆成。諸法會，親王宰職，裹外忠臣。遇太平真樂，道德洪因。更望參玄衆友，遵三教、千古同欣。齊回向，吾皇萬壽，永永御楓宸。
　　讚丹陽公
　　久宦東牟，清門高廣，自然別有行藏。呂真遺訓，一指遇重陽。拂袖西秦順化，真功就、復返吾鄉。朝元去，迴顏換質，處處顯嘉祥。昌陽。留異跡，普天設教，勸爇心香。得靈源開悟，獨處清涼。寶鼎丹成九轉，明顛倒、返照迴光。同成道，稱揚盛德，呈上滿庭芳。
　　〔祈雨〕
　　黃縣久旱，請作黃籙醮，得飽雨，作二首。
　　暫別東牟，西遊登郡，萬靈遙列金鄉。無窮仙眷，空外總呈祥。休道蓬萊路遠，諸直聖、都會芝陽。星壇下，涼天靜夜，雲宴禮虛皇。十方同法會，丹誠對聖，出罪行香。度九幽離苦，悉覩三光。見在俱蒙福祐，霑甘露、同免灾殃。逍遙樂，圓壇罷散，齊唱滿庭芳。
　　又
　　龍轉西江，金光搖曳，踴身飛上穹蒼。興雲吐霧，威力大施張。槁稼俄逢飽雨，人心盡、欣喜洋洋。將何喻，如收瑞寶，恰似到仙鄉。真陽。勝朗耀，虛无象外，剔現容光。住混元三界，永劫無央。深荷三清降福，為東南、雲海行香。休言破，太平隨喜，以道證真常。
　　贈范明叔
　　寸步西流，衝開牛斗，清風皓月容光。滿空聖衆，把我好相將。俯賜鸞驂鳳駕，獻金鼎、丹藥馨香。天河轉，星壇月殿，端的景非常。老來雲漢去，皮囊脫下，一別吾鄉。返玉京金闕，仙路悠揚。穩挂天衣可體，靈風散、環珮玎璫。朝元會，十方三界，齊唱滿庭芳。
　　示門人令往文登設貧
　　彭李劉哥，三人一志，能和滿縣知交。寧心效力，相助各堅牢。今日文山去也，設貧會、無論卑高。嚴冬苦，迎風冒雪，認取莫辭勞。搬柴并運水，依時救濟，粒米休拋。禀合堂高意，寵辱含包。滅火須憑法忍，除陰鬼、全仗禪刀。真陽動，烹金鍊玉，永永列仙曹。
　　贛榆縣諸王廟黃籙醮罷贈衆
　　海郡行緣，贛榆闡化，良因復顯諸王。謹修黃籙，特地召嘉祥。萬里雲收霧卷，微風息、燈燭熒煌。星壇上，步虛聲舉，月下正悠揚。頻頻施拜跪，虔誠仰徹，列聖聞香。降無邊恩惠，普救存亡。從此皆成快樂，離陰府、升上天堂。開雲宴，保生接壽，齊唱滿庭芳。
　　抄化孤魂經紙
　　杳杳窮魂，冥冥長夜，沉沉莫辨年齡。全無知識，何處問親情。一自飄零浩散，空愁苦、寧得超升。同垂救，巡門拜覆，乞紙復抄經。明公宜省察，慈悲願廣，福利咸增。感三天諸聖，悉副微誠。火翳翻為蓮沼，恩光射、枯骨迴靈。皆遭遇，永除愆過，悉得悟圓明。
　　述懷
　　苦海奔波，刻山勞役，欲求寶璧嘉祥。周而復始，瞥地悟真常。兩凑玄關運度，升靈曜、飛出扶桑。迴光看，璇璣萬象，一一現明堂。人還窮此理，塵緣悉屏，世夢都忘。覺身心和暢，無限清涼。萬化收歸鼎內，紅光進、丹熟馨香。吞服了，還童返老，出自滿庭芳。
　　丹陽昇霞作黃籙醮罷憶師遂作
　　的祖純陽，隨時顯異，密傳師父仙宗。重陽憫化，遺教馬扶風。斡運玄機順應，真功就、三界圓融。垂光降，亡靈濟度，都在碧霄中。諸公還悟解，頓拋俗海，體道皆同。聚玄珠丹寶，返老還童。定是超凡入聖，騰雲外、光滿山東。真無妄，汞成九轉，直赴大羅宮。
　　贈出家
　　厭貴辭榮，甘貧慕道，謙和柔弱行藏。通真內鍊，隨步變清凉。一點靈空頓曉，明顯現、千古嘉祥。因緣濟，玉陽自此，同保見重陽。心香。通內外，氤氳遍徹，三界十方。感大羅仙衆，俯降恩光。總救九玄七祖，離幽夜、高赴仙鄉。天元會，萬神慶悅，齊唱滿庭芳。
　　贈廣陵鎮散人
　　聖訣仙方，玄機妙理，無文口口相傳。幸蒙師誨，說破未生前。默把周天斡運，見參羅、萬象推遷。成造化，真龍真虎，真汞與真鉛。黃庭交會處，五行顛倒，八卦穿連。仗玉鑪金鼎，巨火烹煎。九轉功夫數足，丹成也、陰盡陽全。長生道，非遙非近，非缺亦非圓。
　　滿庭芳攢三字
　　□□三光，□□從道，□□神守清涼。□□悟正，遙唱滿庭芳。□□上朝歸去，□□性、□□光泛純陽。□□覷，□□聞者，同我證真常。□□我開化，□□信順，福壽延長。□□仁丹結，四大圓方。□□明中叫笑，□□出、通闡嘉祥。□□語，□□道德，隨步飄颺。
　　神光燦（聲聲慢）
　　石中隱玉，蚌內藏珠，須憑匠手功夫。裹面真光顯現，恰似元初。欲要明心識性，把般般、打破空虛。清淨處，見天如玉案，秋夜蟾孤。自是十方明徹，握陰陽樞要，塵垢難拘。古往達人因此，妙入無餘。諭甚千枝萬葉，與儒門、釋道同居。常歸一，證圓成了了，得赴仙都。
　　滿路花四首
　　普天諸道衆，的可認真修。九關無漏果，萬神留。金鉛玉汞，水火自添抽。三田雲浪滚，般載金丹，玉人穩駕神舟。乾坤淨、日月交流。功行悉圓周。一靈真性在，任遨遊。滿空仙眷，接引按雲頭。浩然超法界，應化人間，大羅玉簿名收。
　　贈三州五會善衆
　　文山崇七寶，寧海涌金蓮。三光同照耀，玉華天。能持平等，結果好因緣。五方清雅致，和氣盈盈，化成瑞靄祥煙。吐仙花、四季新鮮。光焰射雲軒。收藏天地髓，上朝元。金嬰玉姹，不語內傳言。萬神皆伫聽，都會龍祥，大金東土神仙。
　　寄朝元公
　　深蒙頻見召，驚悚可奔馳。三州緣未盡，不能離。諸方主醮，叨忝度羣迷。忽承佳翰至，不久親來，再同一話玄微。善稱揚、大道根基。開發衆心疑。前程關要處，謹精持。玄珠收得，時復飲刀圭。寶華圓滿後，透過晴空，玉京別有嘉期。
　　贈文山周先生
　　仙花常爛熳，不减四時榮。因憑真水火，鍛金精。功圓丹結，步步彩雲輕。滿頭風月爽，一粒刀圭，太虛仙路親行。任消除、萬劫塵情。別有好前程。這迥無老死，得長生。仙風道骨，自覺太孤清。萬派銀河轉，撥弄天關，大羅真性圓明。
　　木蘭花幔
　　贛榆縣諸王村三殿廟黃籙醮罷作
　　恣逍遙豁暢，乃容膝小金山。用妙力加持，興洪大醮，真聖臨壇。恩光徧施下界，救存亡、離苦列仙班。明貫從容法體，宴居一味蕭閑。迴還誘演幽深，將內外事都刪。聚五菔清涼，天寧地靜，撞透三關。皇天助弘大道，度羣生、萬類不為難。指日金書語下，永辭俗海塵寰。
　　一枝花
　　藥方
　　普勸門中友，妙藥時人有。先師親說下，與君修。一味真心，擊縛休教走。柔弱為引子，低下服之，論甚食前食後。大忌氣財並色酒。鬧處稀開口。忘情恩愛斷，罷憂愁。依方修合，更不傷懷袖。謹服三五載，返老還童，管得長生不朽。
　　軟翻鞋
　　謝人助緣
　　清信出寬懷，都莫亂參猜。累蒙施惠宴重開。又百無回奉，相酬賽，春深去，夏歸來。齋會好編排，增福更消灾。始終如一不生乖。守無為清淨，真功滿，離塵世，赴蓬萊。
　　青玉案十六首
　　初宣作
　　奉宣請住天長觀，聖語何曾斷。特賜恩童為管伴。隨機賞宴，百端嚴備，舉上雲霞喚。玉樓金殿空中滿，萬象相交貫。一顆明珠光燦爛。瑤池仙會，萬神都聚，永永居霄漢。
　　第三宣作
　　自從得遇真空伴，獨把頑心鍛。現出天如青玉案。神宮起火，內丹光滿，了性真無亂。三宣賜紫天長觀，一闡清風岸。掃蕩妖靈無打筭。十方三界，化生清淨，天外無拘管。
　　韶赴太清宮普天醮作
　　上天容許清貧漢，隨處香風散。萬禍千灾真不亂。寧心行教，普開心月，了悟迴光看。太清宮下重遊翫，萬事俱無絆。仰答皇恩酬本願。逍遙迴步，密州安化，復隱元居觀。
　　謝師恩
　　謝師提挈沉淪外，生死難交代。不墮輪迴超法界。諸天運度，化生無相，一點圓明在。蕩搖浮世常安泰，閑把瓊芝採。護法神君威力大。流鈴擲火，掃塵千里，摒盡諸魔害。
　　贈皇親四官人
　　出塵同結逍遙伴，更不爭長短。自有元初真容面。增延福壽，妙通玄奧，品位重遷換。靜調龍虎常交戰，靈寶攢心轉。四大光明同一煉。昇煙降霧，電馳雷震，瞥地神童現。
　　贈衆道友二首
　　玉陽一遇疑雲斷，不落昇沉絆。試問青州雲侶伴。俱懷妙用，每持齋施，步步心香爨。福星空外明昭煥，應化真無亂。寶璧瑤花通內觀。金丹結就，紫書來詔，指日登雲漢。
　　又
　　隨緣順化行方便，豈敢微生倦。唯望英豪皆向善。遵崇內教，外施洪行，各把頑心鍊。兩肩童子相攀戀，報應頭頭顯。家道興隆多喜宴。同躋福壽，永除灾障，勿昧修真願。
　　請觀額度牒
　　須知塵世光陰短，當種福興仙觀。浩劫長存功德案。添名注壽，補還愆過，出了陰司管。慶雲繚繞恩無斷，霞友雲朋喚。共賞仙花香爛熳。流霞泛飲，醉歸何處，宴息蓬萊館。
　　贈福山縣仁壽保善衆
　　福山仁壽堪予羨，各各施方便。感得天公垂照管。遷恩布德，滅愆消過，福祿隨年轉。搜真去假心無變，漸漸通修鍊。俱得挐雲親手段。先亡往逝，盡令超度，滿卻平生願。
　　李悟真索
　　大都七寶真如體，不可空拋棄。玉藏常收無根水。純陽鍛鍊，滴成珠露、變化真祥瑞。三般妙物騰空戲，雪暖金花麗。無色神容方顯異。鸞驂鳳駕，一昇霄漢，占斷清涼位。
　　答皇親見召
　　三冬凛冽彤雲布，六出飄飛絮。地涼天寒難進步。滿途冰雪，喚回童稚，且向茅菴住。貴州大醮無推訴，必要功圓聚。遠逝新亡皆濟度。加持妙道，展舒雲宴，一會朝元去。
　　警俗迴心
　　好兒好女心頭氣，生死難相替。不側無常先到你。皮囊臭爛，骨骸分散，空惹冤家淚。悟來不使心猿戲，慧劍磨教利。六賊三尸都趁離。炎炎紫焰，載般丹寶，上獻三清帝。
　　文登丹霞觀二首
　　市民官吏同興觀，立志皆無倦。起建丹霞功不淺。修真養浩，絕除貪愛，一點重明顯。混元三界光輝滿，了了登雲漢。下拔存亡都著岸。施弘正道，永超無礙，有箇靈童喚。
　　又
　　保身功德須圓滿，認取元初面。早把前程同了幹。三田運度，二儀交泰，上下光明貫。知音推舉相邀喚，此理誠幽遠。皆作天元真法眷。神超雲外，更留名姓，記在丹霞觀。
　　贈贛褕善衆
　　神光欲列真仙位，道德休輕棄。默養玄珠無玷類。五般光彩，一輸圓相，見了生慚愧。兩條玉路分天地，箇內呈嘉瑞。躍入雲霄朝玉帝。永無生滅，到玆方契，般若經中偈。
　　前後帶喝馬－聲
　　就中偏許通音耗，一例誰能曉。有箇人人靈復俏。攢星步斗，暗符顛倒。金書報，升降朝元道。碧虛仙眷重遷號，方喜圓明了。皓月堂前天風掃。晴空來往，我從玄教。仙無老，超越蓬萊島。
　　江神子三首
　　述懷
　　青天為被地為氈。覆靈源，照心田。玉汞金鉛，兩脉吐流泉。自是道芽橫碧漢，頻澆灌，再新鮮。雲朋霞友暗相傳。意綿綿，運胎仙。密銷玄關，光透九重天。丹就萬神齊慶賀，真靈性，復朝元。
　　進道
　　神光涌涌透穹蒼。奏靈陽，悟真常。般運三車，都會聚明堂。撞過天門歸紫府，無衰老，免危亡。寄身浮世效風狂。性芬芳，骨堅剛。了了圓成，不假暗遮藏。八表飛騰無罣礙，隨萬物，顯圓方。
　　投真
　　本源真性靜寥寥。任飄飄，恣逍遙。便是虛空，天外顯靈苗。獨樂閑閑無彼我，呼皓彩，吸清飆。青蓮池上瑞光搖。赴層霄，玉名標。慧劍揮空，除怪斬羣妖。開闡古今清淨道，洪普濟，法輪橋。
　　驀山溪五首
　　示門人
　　出離苦海，須要明修鍊。漸漸滅塵情，默默神功斡旋。虛无造化，丹鼎紫芝香，金花結，玉泉流，全體神光滿。千灾不染，萬病都消散。七竅總沖和，通八脉飛升內院。九宮十地，六賊杳無形，三光顯，二童傳，一性無移變。
　　　贈都下門人
　　都城吾輩，辦道休生退。百行勿相違，常體三光不昧。天玄地妙，真慧撮靈明，親益友，論長生，此理應無賽。太平逸樂，亘古真無壞。一粒化生珠，兩道光明作對。人天法界，隨處爇心香，超造化，越娑婆，穩赴瑤池會。
　　于二翁染疾求教
　　青山渌水，獨我為生計。百病總消除，一性圓明不諱。丹成果滿，都會玉虛壇，觀自在，樂逍遙，別有神仙位。公還猛悟，萬事俱拋棄。細細數前程，速速超離濁世。結成仙眷，積累大功深，通妙理，脫凡籠，永永無傾逝。
　　贈劉七翁
　　清心靜坐，自是天加護。處處鬼神欽，復感仙賢救助。善星羅罩，黑部絕尸各，常快樂，永安閑，千載成遭遇。心香不斷，丹懇重敷露。目下顯嘉祥，貴子賢孫雲聚。若還迴首，別有好生涯，清養浩，靜頤神，決得真師度。
　　贈卑一翁
　　欲通微妙，聽取些兒活。性定乃神留，一顆圓明運化。靈宮起火，深鼎玉泉流，噴紫焰，輥金丹，表裹光明射。銀河灌頂，滿面天風灑。空外走蟾輪，擺弄周天八卦。雙關撞過，真性達穹蒼，忘世夢，出陰陽，自在逍遙也。
　　歸朝歡
　　繼古韻五首
　　業盡神生光一簇。頤養長生真面目。心明還似月當天，神清有若風搖竹。醉唱仙部曲。更令般載瑤臺玉。透崑宮、星壇月殿，日射噴紅緑。不向人間貪福祿。時得諸天常整覆。五方霞彩結成雯，洪波裹面金丹漉。燦爛明勝燭。七寶九宮光透熟。轉玲瓏、刀圭入腹，不論驚榮辱。
　　又
　　四大圓光攢一簇。明月清風開慧目。法身養就道根芽，仙童手執天花竹。會彈弦外曲。本性瑩若刻山玉。樂真歡、閑昤碧洞，閃出祥煙緑。苦盡甘來天賜祿。日月交官真反覆。無中別有好家風，兔投胎舍重撈漉。性燈常照燭。應化太虛通純熟。箇靈明、包羅萬象，出離生死辱。
　　又
　　玉姹金嬰圍繞簇。玉蘂金蓮清骨目。金光籠罩玉鱗龍，玉泉澆灌金稜竹。玉鋒鳴勝曲。玉樓金殿金間玉。玉金交、玉鑪金鼎，焰迸青黃緑。玉飯金漿非世祿。玉兔金烏常往覆。玉山玉海玉乾坤，玉人玉性無淋漉。玉蟾明匪燭。玉樹蟠桃仙果熟。玉京丹、玉陽服了，不被諸仙辱。
　　又
　　無限神光常圍簇。瑞靄祥雲盈滿目。青鸞赤鳳舞仙宮，不投塵世棲凡竹。性珠明九曲。靜中鍊金并鍊玉。做生涯、坐觀浮世，幾度黃河緑。天女天男天衣祿。仙語仙言仙禀覆。謝天謝地謝神祇，免教玉性拖泥漉。聖真常照燭。不虧功行丹漸熟。透晴空、太玄之外，無寵還無辱。
　　又
　　羽蓋霓旌滿空簇。暗合朝元真數目。逍遙自在樂真歡，何須一振喧絲竹。洞仙歌雅曲。珮環時響清韻玉。做奢華、瓊漿玉醴，不讓金盃緑。宴罷高真重陽祿。從此靈明無蓋覆。迴嗟塵世謾貪饕，皆將根本成波灑。不知昏性燭。蓋因那邊光景熟。怎超昇、復投幽暗，刻地遭凌辱。
　　踏雲行（踏莎行）七首
　　一得沖和，重觀幽勝。烏飛兔走交相應。化成天理任縱橫，丹鑪萬道金光迸。開度諸天，祝邀真聖。升騰發顯如如性。福生無量見元初，這迴了了無修證。
　　贈劉妙真化緣
　　普化行緣，心清步穩。通玄路上同參論。丹誠修鍊滅兇頑，建成大福相資潤。拔度昏迷，點開心印。十方父母皆巡問。今生既得遇全真，歸期自有神仙引。
　　贈文登王志明
　　箇箇修真，人人辦道。玄機妙理須尋討。時時常爇寶瓶香，朝朝每把心田掃。步步清涼，神光覆罩。十方賢聖加恩報。紫霞堆裹玉容光，長春境界無衰老。
　　登州閻一翁索
　　神氣沖和，光明集聚。三日上下流瓊素。閑中時復飲刀圭，金鉛玉汞攢然住。女姹嬰嬌，雲朋霞侶。無生無滅乘空步。教傳四海奉全真，功成有箇師來度。
　　贈登州韓一翁
　　咫尺蓬萊，三山相叩。金波玉浪鳴哮吼。翠光搖曳接穹蒼，清風皓月籠星斗。萬派銀蟾，圓光並凑。玲瓏七寶真祥鬥。人還似此作修持，玄元大道皆成就。
　　詠鐵查山石芝
　　四海雲膏，三山靈秀。採芝須要忘形友。充飢濟渴養瓊苗，添神益筭光明透。鸞鳳翱翔，虎龍戰鬥。金獅玉象鳴哮吼。已曾携去獻高真，人還服了無衰朽。
　　贈道人
　　塼瓦高行，冶鑪妙性。琴棋書畫粧鑾並。鏨鎚繩墨與熏縫，接栽出藥俱邀請。速踏雲行，驀山溪嶺。長思仙路重相等。西江月下望蓬萊，逍遙樂處全真省。
　　行香子九首
　　遇師
　　定八年間，得遇重陽。感真慈、訣破心王。清中誘化，靜裹斟量。見紫霞生，祥風至，聚雲光洞也。抱一無離，應物圓方。喚東牟、得道嬰郎。丹成果滿，披挂霓裳。便見三清，朝玉帝，普行香。
　　贈濱州小胡
　　有箇真方，誰肯承當。聚煙霞、馥郁清凉。沖盈法體，補益神光。定本根源，無生忍，返嘉祥。元氣充飡，渴飲霞漿。混玄精、與道為常。碧蓮自綻，瓊萼芬芳。結紫金丹，清真果，滿穹蒼。
　　謝聖水會衆
　　獨倚蓬門，作箇行香。讚虛無、道德清涼。穿金透石，空外呈祥。便飲刀圭，添丹鼎，鍊真陽。廓散長空，得遇仙方。謝諸公、頒賜衣糧。重開道宴，補惜靈光。自享霞齡，增福慧，遠悲傷。
　　贈萊州劉小童
　　無相容光，莫放飄颺。散玄珠、寶顆真祥。隨情流轉，定落空亡。更道難成，功難就，業難當。處志精誠，把握陰陽。遍靈宮、寶殿行香。金童作對，玉女成行。得五門開，雙關透，出崑岡。
　　勸人改惡遷善
　　欲趓灾凶，心喜顏紅。把般般、萬事休窮。當持淨念，欽慕玄風。每樂真歡，搜真趣，悟真空。朗月當胸，照破邪蹤。有雲朋、霞侶相逢。同超法界，共返仙宮。禮大羅尊，諸天聖，玉虛宗。
　　謝公主惠香二首
　　悚息回惶，廣啟心香。謝清頒、檀髓沉香。金鑪篆起，法界飄香。獻玉虛尊，諸天帝，普聞香。仰祝吾皇，稽首焚香。讚金枝、玉葉馨香。一人布德，萬國傳香。顯本來真，元初性，自然香。
　　又
　　一點圓光，妙洞真香。恣逍遙、三界行香。沖和道體，浩瀚天香。得大良因，長生果，性靈香。清淨仙香，無價名香。遇清朝、遠近欽香。太平逸樂，花卉偏香。願大功成，朝元去，滿空香。
　　觀徐老奉善
　　苦海茫茫，深可悲傷。箇風風、稍悟真常。衣冠不整，俗業消亡。乃了真功，忘彼我，沒參詳。身入圓光，寶現嘉祥。瑞煙籠、七朵蓮芳。重開玉蘂，復結銀霜。透太虛中，無衰老，永清涼。
　　贈不語王哥
　　真樂閑閑，口過刪刪。養沖和、屏蕩愚頑。圓融法性，復變童顏。便出三乘，超十地，不為難。五彩回環，烹鍊金丹。看仙鑪、虛繞龍蟠。陰陽數足，撞透天關。就躡祥雲，朝元去，列仙班。
　　蘇幕遮十六首
　　誡道人相爭
　　出家兒，須決斷。自己搜尋，不論他人短。性命休令塵惹絆。謹謹修持，獨把頑心鍊。養沖和，神不亂。點滴靈砂，般載登雲漢。玉姹金嬰呈手段。無作無為，物外真空伴。
　　寧海趙信武索
　　五明宮，三光照。八脉嬰兒，九轉通玄妙。七寶林中常舞跳。十地玲瓏，一箇真歡笑。杳冥冥，冥杳杳。今古諸仙，永永同相召。外道天魔都未曉。方喜圓成，了了還重了。
　　述懷
　　我風狂，真九百。豁蕩乾坤，爽氣猶嫌窄。大道通融非有隔。地靜天清，寸步輕輕驀。晚雲收，秋月白。萬象參羅，燦燦流清色。休道東牟無羽客。妙用玄機，得得真常得。
　　丹陽祠堂
　　彥明姜，鍾子政。文舉先生，三友於中省。各發丹誠用得正。助闡玄門，轉化昌陽境。玉陽王，為袖領。外誘諸公，結果全真行。工匠同流須至敬。感動扶風，專向蓬萊等。
　　姜鍾二公法名
　　鍾守中，姜守靜。接引丹陽，濟度諸靈性。志懇心堅人盡敬。遠近聞風，一布欽真聖。到如今，誰復聽。工匠艱難，倒把鋒芒騁。多少良材皆棄屏。先要交錢，不敢違他命。　　
　　徐公問困果
　　守靈芽，般瑞果。七寶金蓮，應結長生果。無作無為成道果。出離凡籠，决證真仙果。老來修，難成果。透漏真元，敗壞祇園果。拍手空迴沒因果。譬似無常，速鍊全真果。
　　請丹陽法體往西關
　　嘆乖夫，違正道。巧使機謀，讒佞姦邪狡。敗壞宗風無處告。破鏡鴟鳶，和我難分曉。到如今，誰敢保。密裹藏砒，反辱全真教。東海西秦皆被惱。曹賈萊為，須有天神報。
　　示李梁張三人
　　李張梁，聽少告。休恁躊躇，縱得心顛倒。每恨玉陽無答報。似此修行，何日歸蓬島。大唐僧，九度老。萬種艱辛，一志終須到。東進佛經弘釋教。相契如來，證果真常道。
　　勸休網罟
　　我生來，元怕死。固蔕深根，方證長生位。一切含靈無稍異。普願安全，此是天公意。運慈悲，呈雅瑞。赫赫雲霞，萬道祥光起。三界高真興法喜。祐護人人，各各無灾沴。
　　勸迷徒
　　嘆迷人，如大醉。敢使機謀，爭眼譊天地。殺盜邪淫咒神理。一向無知，不顧臨時罪。氣歸空，形委廢。性識區區，走入幽牢裹。無限冤魂誰放你。鞭棒摧身，蛇狗爭吞噬。
　　勸船戶
　　勸諸公，當發誓。網罟休施，善處尋生計。自有神明照察你。福壽重增，別享甘甜味。得真歡，除濁穢。一性圓明，萬法都捐棄。靜看靈源生雅致。返老還童，占斷清涼地。
　　勸修鍊三首
　　識三田，通八脉。九轉光明，一點無塵隔。放蕩真慈通杳默。丹寶靈芽，般載青黃白。透崑宮，仙桂宅。進出神珠，空外呈紅赫。奉勸塵寰寄宿客。早早收心，了取真功德。
　　又
　　做修行，須體究。把握靈源，莫遣丹砂漏。此箇功夫世罕有。內得神全，外得身長壽。辨沖和，明交媾。玉液瓊漿，吞嚥三光秀。上下循環通九九。撞過天門，永作煙霞友。
　　又
　　白蓮池，金液沼。龍戲明珠，紫霧常圍繞。虎撞羣羊山下闌。驚起白牛，九曲江邊跳。赤鸞飛，朱鳳嘯。海底嬰兒，抱定龜蛇笑。長就黃芽通節要。陰裹生陽，幾箇人知道。
　　贈蓬萊李一翁
　　說修行，蒙見許。端的迴心，戀甚妻兒女。好漢不教人數賦。苦海奔波，覓箇前程路。脫塵寰，出幽府。七祖先亡，救拔升雲步。既沒輪迴真漸悟。行滿功成，决應三清舉。
　　行化
　　遇行緣，逢知友。法水澆心，滴滴靈明透。收在鑪中無外走。二氣升騰，顛倒祥輝凑。貫泥丸，通肘後。晝夜慇懃，不許纖毫漏。奪得玄珠呈好手。雲步青霄，大道方成就。
　　望蓬萊(望江南)四首
　　寄朝元公
　　朝元子，偏共道相親。宿契良因今日現，未來妙果再鋪陳。日日轉清新。通造化，空外走蟾輪。認正本來清淨主，瑤臺閬苑四時春。方稱箇中人。
　　示門人
　　修真子，物外細搜求。既得出家須惜福，各增功行度春秋。諸事一齊休。持內照，心月按雲頭。二物沖融成大藥，三關流轉旋添抽。元海把根收。
　　贈小童
　　諸童稚，謹意學文章。萬事不令心散亂，忘情緘口養和光。開悟內丹方。添清爽，一性轉溫良，大抵儒風并道理，若能運用兩無妨。了了赴仙鄉。
　　述懷
　　天之道，妙用不虛傳。一點生成真法性，二儀鍊就出塵仙。隨步結金蓮。明了了，顛倒顯根源。四大扶持真水火，五光照徹九重天。七祖盡朝元。
　　雲光集卷之四竟