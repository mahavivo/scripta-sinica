玄虛子鳴真集
　　經名：玄虛子嗚真集。元玄虛子撰。一卷。底本出處：《正統道藏》太平部。
　　鳴真集序
　　道本無言，非言不顯。道本無經，非經不明。令未聞者聞，使未悟者悟。僕肇拜玄沖師於汾陰龍興觀。侍歲餘，師南邁綿山之右誘矣，僕北遷姑射之陽寓焉。時師欬唾珠玉，不暇構思。或懷古，或託物，或贈答，或逸興，縱心所欲。或詞或頌，俱明宗旨。陳非心之心，言不言之言。言言見諦，句句朝宗，其文簡，其義淵。鳴真云：無影樹頭花笑日，不萌枝上葉含春。又云：兔角敲開三毒鎖，龜毛拂盡九衢塵。斯言離物象，遠聲色，非徹法慧目，離念明智，焉能究之哉。深若淵泉，曠如太虛，恢恢焉，晃晃焉。尊上德之玄風，崇長春之英華，非詭詐以惑時，非佐道而衒世。玲玲瓏瓏，如明珠旋於金盤，清光罔極。煥煥輝輝，似秋月朗於碧天，瑞氣何窮。
　　師亡金承安間，有汾陰先生李公，自海隅而還故邑。師聞之，廼長春之英徒也。欲師之，固辭拜長春者。於是望拜，祕奧得其一二，悟機解有萬千。幸有蒲坂同道，寄世老人王巨川，嗟憶師之珠玉，特有英奇暢道之美。云動若行雲之安泰，止猶谷神之無隅。發歎不已。有寂子楊公、劉先生等，袖出師之集，目之曰《鳴真集》。恐湮微散落，命繕縷以廣其傳。謁僕等飾題辭，巨駭忸怩。斗筲之器，焉能納百川乎。再三叩命，固辭不已。綜覽如瓊漿羊羹，爽其羣口也。體道之妙，得道之用，吐辭發言，可不為梯航耳。夫鳴真者，鳴聲散宇宙，不屈愈出，若東君而發萌；真光射乾坤，體在皆無，如冰輪之鑒物。明同杲日，響若雷霆，玆妙備矣。
　　歲在辛亥重陽後三日，愚魯忝職河中道錄份陰張志明謹題。
　　玄虛子鳴真集
　　慧劍五首
　　利物從來吹斷毛，安邦輔主鎮凶豪。忿生殺氣乾坤窄，怒發陣雲天地高。
　　三尺寒光驚鬼魅，千條冷艷破邪妖。一聲霹靂九霄外，化作飛龍不見毫。
　　非是雌雄別有鋒，除邪破怪射寒空。澹臺落處七星燦，周處揮時萬派紅。
　　素色陰陽無可攝，清光天地不能籠。自從戰罷蚩尤後，已得清平不施功。
　　匣中取出絕纖塵，季札歸天無挂人。寧受黃巢安社稷，喜酬漢主定君臣。
　　動搖三尺諸邦息，揮掃八方萬國賓。當謝軒轅傳在世，故教除佞佐明君。
　　三尺龍泉射斗牛，不平之事便分憂。磨開殺氣千魔息，錯出陳雲百怪愁。
　　雪刃如風凉九夏，霜鋒似月鑑三秋。休休了卻太平事，挂向天邊永不收。
　　吾獲寶劍已多年，入地穿山得自然。瑞氣鑄成羣怪匿，清光磨就萬邪遷。
　　輝輝光焰射星斗，燦燦鋒鋩覆地天。閑挂碧霄宮殿側，不須重舉伴神仙。
　　聰明
　　頓悟圓融泯物情，方知返樸顯聰明。視之不見元無色，聽後難聞那得聲。
　　覺耀遍周天地朗，慧光普照鬼神驚。包含萬象陰陽外，獨露全身了太平。
　　題重皮谷玄都觀六首
　　重皮古跡物風華，地秀林泉隱道家。疊疊嵐光生瑞草，層層山色長靈芽。
　　時時曙氣連晨氣，日日殘霞接晚霞。真箇無為安穩地，化龍巨海不停蛙。
　　閑步玄都觀妙哉，茂林脩竹隱仙才。奇哉異菓時時熟，最妙仙花日日開。
　　鶴鳴松上雲還去，虎嘯巖前風自來。此地清凉誰會得，洞天何處覓瑤臺。
　　俗事纏綿無出頭，閑遊到此便忘憂。風生九曲巖巒秀，霧歛三峰草木幽。
　　門外雲埋樵子徑，庵前溪隱渡仙舟。人來問我藏緣事，遙指白雪笑不休。
　　我是人間晦跡徒，閑尋幽徑到玄都。豁然物盡非難入，頓覺塵忘逝不拘。
　　心似團團秋月朗，性如片片野雲孤。從他寒暑光陰速，不計功名無礙夫。
　　中條山下一仙注，此處安閑日月長。山秀千巖巖化玉，地豐百草草開芳。
　　客來茶點松梢雪，夜靜爐燒栢子香。若是有人來到此，世間萬慮盡俱忘。
　　中條西北有玄都，瑞色紛紛道氣敷。翠竹叢中藏道窟，青松巖下隱仙閭。
　　連峰茂長靈芝草，巨沼深容不夜珠。遁跡不聞塵事冗，清幽灑落小蓬壺。
　　詠竹二首
　　實腹虛心君子才，九包坐計好奇哉。欺霜鳳子迎風秀，傲雪龍孫帶雨培。
　　蒼翠最宜松並檻，玲瓏偏稱栢同栽。有時蛻殼施雲雨，要見應難越九垓。
　　寒巖雅秀無多種，惟有琅玕過歲華。直節正當恬養素，虛心恰合道生涯。
　　迎風瑟瑟清來冷，載雨瀟瀟淨更嘉。誰並真常君子器，偏宜仙洞道人家。
　　述懷三首
　　一志無移便到家，方知處處有煙霞。摩挲星斗言休話，驅逐風雲是莫誇。
　　性定不離降五蘊，命生何用運三車。人人都有曹溪景，咫尺蓬壺路不賒。
　　真閑真樂號玄沖，七十年來養就慵。處處林泉新活計，家家雲水舊家風。
　　千經歷遍知忘盡，萬法試周得不窮。說與門生消息事，月還西墜水流東。
　　道人活計本無憂，性月輝輝得自由。養素不須身外覓，修真何用意中求。
　　靈珠朗朗通天地，素月輝輝射斗牛。妙道從來常潔淨，清都隱隱恣優遊。
　　題重皮谷深溪
　　條陽之北一溪流，溉灌三田稼穡幽。聲碎清風山色翠，氣連白晝水光浮。
　　千波滚出驪珠窟，萬派催行漁父舟。好笑許由閑洗耳，爭如出浪快心頭。
　　警世三首
　　紛紛俗事日時忙，昧了靈源勿忖量。利害場中揮舌劍，是非浪裹鬥唇鎗。
　　人間冗冗光陰速，物外寥寥春晝長。只此榮華何可並，豈知沙界遍仙鄉。
　　哀哉塵務苦忙忙，競氣貪財事事傷。千種縈纏無可出，萬端惹絆有為妨。
　　迴頭掣斷是非鎖，信腳踏翻名利場。好去碧巖泉下隱，安閑養素保純陽。
　　勸君莫進是非場，萬苦千辛計漫張。豈解利名風裹燭，那知恩愛電中光。
　　貪榮爭似貪仙士，趣富寧如趣道鄉。若要躍出塵世網，早歸巖下爇心香。
　　命汾陰張先生
　　稽首知音張道人，別來無恙樂天真。征鴻不寄蓬壺信，遼鶴空傳閬苑春。
　　道院寥寥風作伴，禪堂悄悄竹為鄰。先生莫失詩中約，同賞瓊臺月一輪。
　　弔馬三首
　　鳴呼麒驥好傷憫，負我十年今命終。一性飄飄辭世去，三魂蕩蕩別行蹤。
　　空閑鞍轡我無力，不動鞭韁示有功。蛻殼還源歸去好，春雷一震化飛龍。
　　傷嗟奇異俊驛餾，思尔無方進步遊。日日遍周巡沙界，時時普應復神州。
　　幾年布德無窮力，今日別恩有徹頭。願汝真靈超物外，卻投巨海化蛟虬。
　　哀哉代步俊驛騮，歷遍山川遐邇遊。今示去先功已就，奈吾在後行難周。
　　數年穩跨騰飛鳳，今日將亡的化虬。冉冉騰空昇紫府，安閑息步伴仙儔。
　　安恬養素
　　道人活計不驕奢，寂淨虛無度歲華。默默頤神焉用酒，昏昏保命不須茶。
　　安恬養拙純和素，慎德疏慵閑莫姱奢也。鍊就先天無價寶，乘鸞隱隱去仙家。
　　寂靜無憂二首
　　從來可慣皺眉頭，本性安閑有甚憂。明月照人諸業盡，清風過目萬緣休。
　　街前世浪從他滚，門外風波自在流。學得希夷傭懶似，黑甜一枕恣齁齁。
　　無縈無擊有何求，灑落瀟瀟萬事休。俗態紛紛無惹絆，世情冗冗不淹留。
　　神珠朗朗寧能汙，性月輝輝豈有綢。閬苑不須窮腳力，悟來迴首到瀛洲。
　　道貴自然二首
　　一點靈明本自然，何勞腳力覓神仙。雨霽寶山石潤玉，法海雲收火化蓮。
　　覺後不聞獅子吼，悟來屏盡野狐禪。親師太上玄玄趣，躍出陰陽象帝先。
　　修真不用費功夫，切莫施為愚騃徒。擺髓搖筋皆是妄，咽津納液轉乖迂。
　　神丹豈有多般作，真氣元無一事拘。可笑諸人向外覓，不離方寸有仙途。
　　閑中得趣二首
　　閑中閑趣不安廬，何必雲山巖壑居。默默罷參三教典，昏昏不舉五車書。
　　家風冷淡無還有，活計清虛有不餘。豈在盧都閑打坐，圓明長鑑道如如。
　　深溪幽處結茅廬，不向市鄽鬧處居。不夜宮中無事客，長明殿裹沒羈儒。
　　澄澄法海波瀾息，湛湛神潭淵浪虛。罔象獲珠無措意，不勞神思赴華胥。
　　贈道人李志遇
　　真箇閑閑李道人，本來一點絕纖塵。慧彰戒定言難說，志覺無為話不頻。
　　福地林泉皆是友，洞天雲水盡為鄰。迴光解得長春意，躍出陰陽劫外春。
　　贈吳道判
　　老夫慵拈筆硯忙，忽驚不覺鬢成霜。眼前熟景光陰速，物外家風白晝長。
　　好學陳傳三覺睡，勿言杜甫九回腸。休休作箇閑閑老，脫盡塵勞有甚傷。
　　述懷二首
　　閑行策杖出茅廬，極目郊原錦不如。鴈別衡陽天淡淡，燕離海嶠雨疏疏。
　　一川好景妖桃綻，滿地春光楊柳舒。日晚歸來無箇事，頤神養素樂無餘。
　　萬事俱忘不出廬，藏緣無礙體如如。人間利害般般盡，眼底浮華物物疏。
　　興後蒲團盤膝坐，悶來土塌展腰舒。而今已作疏慵叟，樂樂閑閑道本餘。
　　題王官谷玄通觀
　　王官遺跡有星壇，名號玄通觀隱仙。山秀雲埋棲鳳竹，土豐霧鎖化龍泉。
　　一峰帝業千年在，三詔仙亭萬古傳。仙帝超凡俱不面，清名勿朽古今宣。
　　七言絕句
　　初機
　　發心容易久長難，一志無移若泰山。割斷愛緣塵不染，自然灑落得清閑。
　　答王先生問道在何處
　　忘非泯欲要堅心，道在虛無何處尋。認取本來真面目，拈來放下是知音。
　　贈張先生不悟
　　掣開眉鎖抽身出，割斷名纏便是休。性若碧天雲片片，萬緣無礙快心頭。
　　贈李道人
　　絕念無為李道人，般般放下是全真。休休已得長生趣，躍出陰陽劫外春。
　　詠茶
　　金童採得靈芝葉，玉女收將閬苑芽。若是有人知此味，清香勝過趙州茶。
　　神珠
　　團團無相亦無蹤，萬道霞光射碧空。照耀大千含法界，參天兩地豈能籠。
　　禪道
　　禪道無為道是禪，道禪無二沒枯偏。本來一點無分別，湛湛澄澄常現前。
　　坐淨
　　湛湛寂寂方丈居，凝神默默養神軀。魂寧魄淨主賓會，萬慮俱忘一物無。
　　玄虛子嗚真集竟