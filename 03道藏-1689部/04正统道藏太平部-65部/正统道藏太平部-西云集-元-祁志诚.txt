西雲集
　　經名：西雲集。元祁志誠撰。三卷。底本出處：《正統道藏》太平部。 
　　西雲集卷上
　　七言絕句
　　洞明子撰
　　山居　十三首
　　擺脫名韁利鎖囚，歸來晦跡老林丘。困時坐臥長松下，拂拭莎茵枕石頭。
　　和氣氤氳滿洞天，孕成靈質行功圓。醉眠青幛聞禽語，喚出長生久視篇。
　　兀兀忘機出世籠，飄飄雲水任西東。醉來欹枕松陰下，誰奏笙簧滿太空。
　　一片孤雲到處閑，兩輪日月任循還。道人手段能如是，歸去埋名碧嶂間。
　　一溪緑水遶柴籬，四面青山列翠微。門外無他車馬客，洞中時復野雲歸。
　　山堂終日沒來人，靜夜時經虎撞門。心性湛然居一闕，化成和氣上崑崙。
　　碧嶂巖前與友期，忻然談笑夜忘歸。眼前不見紅塵境，頂上白雲映月輝。
　　林泉養拙人情遠，方寸無塵仙趣佳。信步閑遊山與水，歸來高枕臥烟霞。
　　靜夜興遊山色裹，騰空撒手紫雲中。妙高峰上猿啼月，清淺溪邊虎嘯風。
　　十載身潛碧嶂間，五雲堆裹自由閑。閑人物外無人識，南北東西自往還。
　　厭居塵世樂天真，物外逍遙散誕身。深隱碧霞無伴侶，高山流水作比鄰。
　　行少玄門未出羣，得潜身處且潜身。不求世上功名貴，願作林泉守拙人。
　　洞天風月水和雲，芝秀蓮開玉液醇。昨夜青衣傳聖語，都教分付與閑人。
　　述懷　五十首
　　豈倦人來到我齋，恐人帶入是非來。不爭談是談非理，悮卻真閑真樂哉。
　　少年割斷攀緣網，返照潛居老氏家。散誕水雲為活計，清貧柔弱作生涯。
　　心念猶如水上漚，迴光照破沒蹤由。若人知此修行理，和氣通身自運流。
　　不羨人間萬戶侯，忘名棄利百無憂。饑來隨分巡門乞，飽後歸庵學解牛。
　　方寸無塵出世籠，忘言得意本來空。青山有石平如枕，甘作人間打睡翁。
　　識破浮華利與名，圓全性命行功成。叮噹聒耳雲傲響，跨鶴神遊上玉京。
　　紅塵堆裹眼慵開，觸處無情性不埋。雲破碧天秋月朗，携笻獨步上瑤臺。
　　落魄閑遊自在仙，困時高枕臥雲眠。夢中一點塵無染，化作金光滿大千。
　　玄妙機關總不推，全身放下入無為。寂然應物真空體，便是男兒了悟時。
　　一真悟徹萬緣休，更不蹉跎逐意遊。氣滿精盈功行具，騎鯨歸去赴瀛洲。
　　放下全身道可親，心灰不復染凡塵。靈光上下通天地。南北東西自在人。
　　死中又死死中死，休了還休休了休。鶴詔飛來三五次，騎鸞纔縱九霄遊。
　　手提寶劍戰魔軍，戰退魔軍作道民。穩駕白牛遊洞府，閑人渾似不閑人。
　　通天手段人難測，出世機關鬼莫知。蘂闕琳宮朝帝罷，霓裳整頓宴瑤池。
　　心灰形槁罷干戈，骨肉都飛上大羅。俯視紅塵車馬客，區區名利日奔波。
　　物外忘機合聖機，天關撞透赴瑤池。笛吹沒孔誰人解，琴操無弦只自知。
　　觸境心休脫衆魔，忘言得意罷干戈。人間宛轉俱無盡，只向庵中養太和。
　　清貧柔弱做真修，名利浮華事總休。心地了然無別物，清風明月滿瓊樓。
　　修行頓悟絕塵埃，消散迷雲性月開。煅煉洪濛歸我闕，不移一步到蓬萊。
　　清光耿耿絕纖塵，浩氣綿綿養谷神。有事不如無事客，無心維羨有心人。
　　和氣氤氳遍九垓，蒼龍穩駕十洲來。通明殿裹笙簧奏，痛飲醍釀樂快哉。
　　昨夜騎龍狂道士，專來共我話玄風。丹成幾轉光明暗，猶欠人間清淨功。
　　頭頭識破本來無，浩浩清風滿太虛。認得箇中真面目，便將形體作蘧廬。
　　頓捨浮囂絕世情，忘機忘物更忘形。神凝氣結嬰兒就，縱去收來入窈冥。
　　心忘諸境出迷河，意不沉空道行多。雲散碧潭清皎潔，靈光不昧氣神和。
　　竹几蒲團小草堂，翛然無事且韜光。從今更不閑吟咏，免得教人話短長。
　　紅塵夢斷樂無休，應物無生得自由。神氣調和功行滿，蒼鸞穩駕赴瀛洲。
　　從悟全真沒一文，一文不置是全真。怪來布被三冬暖，分得壺中一半春。
　　嫉妬慳貪何日息，氣財酒色幾時休。回頭猛悟都拋卻，撒手歸來儘自由。
　　百年光景四旬過，一事無成兩鬢皤。昨夜猛然心省悟，寓居環堵養沖和。
　　因誦還丹九轉經，十年醉夢一時驚。無心世上爭頭角，有意山間匿姓名。
　　遍遊南北與東西，雲水行藏亦庶幾。俗世生涯從擾聒，仙家活計自幽微。
　　靜坐忘言自忖量，前程進步入仙鄉。仙鄉怎得教人見，陰盡陽全道自彰。
　　靜坐忘言自忖量，前程進步出塵疆。丹田有寶超生滅，方寸無情即道鄉。
　　塵緣頓捨慕修仙，性命圓融得自然。觸境心灰無事客，洞中高枕臥雲眠。
　　兩端善惡出無由，一種塵心不肯休。拚死十年爭鬥戰，了時獨步太虛遊。
　　隱居青嶂暢情懷，高臥雲烟樂快哉。心意忽然塵世去，神機猛省便迴來。
　　緑水青山絕點埃，更於得處覓蓬萊。茆庵草舍雖云陋，無福誰人得到來。
　　回光勘破人情意，返照觀開世態心。世態人情心意盡，不妨高枕臥瑤岑。
　　不趨富貴守貧閑，為甚教人冷眼看。拂袖便歸青嶂裹，騰身高臥白雲端。
　　功名富貴都拋卻，世務人情總棄他。直入雲山深處隱，茆齋細細考玄科。
　　十分拙訥十分靜，一味清貧一味閑。金閣山深無客至，一爐香火掩柴關。
　　憂患叢中憂患遠，是非堆裹是非疏。神機默識行藏理，天上人間信不虛。
　　乾坤拍塞虎和龍，掣電轟雷造化功。天宇爛遊疏散客，世人那有這家風。
　　自入玄門二十年，收心不放馬猿顛。歸來拍手巖前笑，乾漢元來果是乾。
　　蓬頭垢面似憨癡，內箇靈明不放輝。直待青衣傳好語，恁時方信悟玄機。
　　三緘人我是非情，一念歸根道眼明。從此出離因果界，自歌自飲樂無生。
　　譬似無常限到頭，爭如好向死前休。休休休到無為處，方出俗流入道流。
　　奪得陰陽造化權，便為蓬島洞中仙。蛟龍引向山頭臥，猛虎牽來海底眠。
　　一聲鍾響夢魂驚，三唱雞嗚出帝城。獨步崑崙山頂上，俯觀浮世利爭名。
　　遺興　五首
　　神劍自從藏匣裹，魔軍啾唧骨毛寒。十方世界都遊遍，一點靈明觸處安。
　　歷劫輸迴今日悟，頭頭勘破出凡囚。閑觀洪海峰前立，偶遇靈槎天上遊。
　　佩劍騎龍氣勢雄，翱翔適意遍蒼穹。三山夜過天猶早，就宿瑤臺第一峰。
　　一色青山聳碧空，數聲幽烏夕陽中。烏聲山色無人悟，悟者還能造化通。
　　勘破諸緣出世間，碧巖深處樂真閑。臥聆溪水潺潺響，放眼西南更看山。
　　偶作七首
　　勘破人情世務虛，飄蓬雲水寄天隅。亂山深處藏茆屋，更不人前美幻軀。
　　飽諳世務不牢堅，遯迹林泉養浩然。直待神丹成九轉，倒騎玄鶴上三天。
　　不論天機與世機，松間臥看白雲飛。有人來問修行事，笑指西峰冷翠徹。
　　臨頭境滅自心空，和氣周流滿行功。興即縱吟青嶂裹，倦時高臥白雲中。
　　四圍山色鎖殘陽，一派泉聲遶草堂。可笑世人心太濁，卻於海上覓蓬莊。
　　雲山四面插穹蒼，中有洞明道士堂。好是暮春三月裹，落花狼藉水流香。
　　金閣山藏一洞天，古來招隱出塵賢。一溪雲水環青嶂，萬頃烟霞鎖翠巔。
　　閑詠二首
　　時時刻刻悟重玄，物物頭頭見本元。不語語中機莫測，無為為處理難言。
　　衷情不訴世情機，適意閑吟得意詩。有事爭如無事日，無為勝似有為時。
　　戲作二首
　　亭下長松四季春，松邊無語立莎茵。夜來行到河堤上，柳絮隨風也撲人。
　　溫凉寒暑四時安，甘苦辛酸一味餐。雖有是非來耳內，並無榮辱到心間。
　　西雲集卷上竟
　　西雲集卷中
　　洞明子撰
　　谷神
　　物外忘機坦蕩身，無中認得本來真。天關湧出歸蓬島，此箇家風號谷神。
　　死心二首
　　怎得羣情念不興，追思羣念只心生。我心解使生前死，富國安民道自成。
　　修真活計有何憑，心死羣情念不生。精氣沖盈功行具，靈光照耀滿神京。
　　悟道四首
　　師傳祕語悟心開，物外家風物裹培。走遍世間尋不得，烏從花裹帶將來。
　　忘機兀兀悟真常，法性堂堂滿大方。鉛汞兩般收鼎內，鎔成一片水晶光。
　　神仙元本在人修，念斷形忘出世囚。悟徹豆初無象物，庵門不出到瀛洲。
　　祕語師傳悟本初，來時無欠去無餘。歷年塵垢揩磨盡，遍體靈明耀太虛。
　　雲水
　　跳出凡籠沒過愆，飄飄雲水好因緣。緑沙滿地松陰裹，閑伴幽人一醉眠。
　　示眾二十首
　　視聽忘懷心地靜，悲歡絕念氣神和。元初悟徹無來去，這箇家風會得麼。
　　心休乍作無塵客，頓悟重修又復修。性似遙天秋月朗，清虛影裹伴雲流。
　　緑鬢盡添新白髮，區區名利兩無成。直饒豪貴終何濟，難買輪迴不死生。
　　周秦漢魏今何在，虛幻功名總不堪。肯繼古人張范輩，隨吾歸去老雲龕。
　　是非總付無爭裹，人我都歸忍辱中。若更身心全放下，靈光照耀滿蒼穹。
　　休將玄妙把人籠，玄妙予觀也是空。空跡頓除為進火，丹砂爐內自然紅。
　　日夜經營名利事，朝昏整頓幻軀身。直饒紫綬金章貴，爭及無名閑道人。
　　生死途中人度歲，輪迴路上客流年。可憐錯把身心用，不學長生久視仙。
　　休將幻體為常體，莫得談玄作又玄。無象象中窮實相，不言言處悟真詮。
　　離情去欲真男子，逐利貪名不丈夫。有象形骸為糞土，無名靈質本來軀。
　　除情臧飯去陰魔，睡少神清氣自和。十二時中無暗昧，三千功滿訪烟蘿。
　　人人有分做神仙，只為塵緣苦絆牽。若把塵緣都放下，便能平地步雲天。
　　可笑同流學道人，迷頭認影作天真。修行不解忘言理，畢竟難通象外身。
　　前程子細話叮嚀，荊棘叢中着意行。精進十年方事了，自然九轉大丹成。
　　鉛汞兩般收鼎內，鎔成一片水精光。此端勝景休心得，學者尤宜細審詳。
　　外辟陰魔內固陽，此方方外更無方。純陽煉就陰魔盡，性命端能得久長。
　　四大凡軀不久長，百年終是各分張。心灰始悟真空體，玉韻琅琅滿大方。
　　丘劉妙理人難會，譚馬機關世不傳。此箇家風清浄得，行人方可悟重玄。
　　閑人休作等閑猜，散髮披襟養道才。昨夜夢遊歸我闕，神光變化滿瑤臺。
　　池淺風搖濁浪生，淵深動處水波清。修真行淺心難定，學道功深性易明。
　　誡梁先生遊訪三首
　　請君休苦事奔波，日用修行意若何。善惡到頭全放下，自然神定氣沖和。
　　善惡須知總幻緣，未能超越豈為賢。身心放下還知否，脫體全空象帝先。
　　真仙欲慕斷攀緣，性定方知命自全。此理不須從外訪，區區枉費草鞋錢。
　　示劉先生
　　匠手當宜造作時，爐中新火舊鉗鎚。打成一段無名物，絕像真人更是誰。
　　述懷四首
　　騰騰兀兀度平生，得失無驚寵辱輕。此理被誰還點破，捨時即退用時行。
　　靠水偎山構一窩，溪田自種幾千科。人皆笑我生涯事，伎倆別無做甚麼。
　　避世慵夫伎倆無，平生拙訥太愚疏。不須更說人間事，贏得安眠兩腳舒。
　　着我家風上畫幈，瘦藤蓑笠草鞋輕。人間歷遍渾無意，一片孤雲野鶴情。
　　學道難
　　千聞唯有出家難，百計尋閑不得閑。懊惱心機塵事染，幾時歸去臥雲間。
　　答道友問修行
　　休苦研窮說與君，名韁擺脫自由人。不居內外中間裹，遍體虛無總法身。
　　答道友問妙教
　　妙語玄言事若何，其中消息本無多。身心放下為閑客，不昧神清氣自和。
　　道友問如何超得陰陽造化
　　新愆不造舊愆消，新舊愆無神氣調。煉出靈珠光燦爛，陰陽造化即時超。
　　眾道友問修行有何憑據
　　修真事有何憑據，清浄行持知去處。看取無生路上人，境忘心滅蓬壺住。
　　友人問長安
　　一回忍過一回閑，境界臨時莫外干。人惱自家心不動，筭來只此是長安。
　　答問長生
　　根塵盡處境幽清，那裹人家沒死生。有客若能行到此，無名靈質太虛盈。
　　答人問煉汞鉛
　　水飛雲逗上泥丸，形槁心灰性自然。只此便為修煉術，不須窮論汞和鉛。
　　贈楊福應
　　楊氏全家敬上真，朝昏香火極殷勤。今生受者前生積，此世修完來世因。
　　贈李先生
　　絕欲忘情心自刳，蓬萊咫尺是前途。勸君好把一來守，悟徹元初一也無。
　　贈劉伯達二首
　　心之所化性難量，達者須知了大常。若是渾身全放下，浩然神氣滿穹蒼。
　　一篇拙語寄彭城，百計無如守淨清。興即肆吟青嶂裹，倦時高臥白雲京。
　　贈楊去華
　　十年塵世訪真賢，惟遇弘農一老仙。兩手頓開名利鎖，一身沾得水雲天。
　　贈魯彥通二首
　　俯視靈鼇戲黑波，我來欲釣出迷河。奈他不肯吞香餌，回首空歸赴大羅。
　　名韁擺脫出塵才，閑把絲綸上釣臺。拋餌夜闌魚不食，相邀風月洞中來。
　　贈蘇先生
　　區區南北走紅塵，笑殺長安路上人。把似種冤靈府內，爭如吟笑樂天真。
　　與杜秀才二首
　　虛心照破人間事，實腹包含造化方。應物眼前清淨界，自然肘後有靈章。
　　天地中間任意遊，逍遙落魄度春秋。雖然未得長生趣，境滅心忘死不憂。
　　寄王鷓舉
　　太原苗裔志精專，方寸無塵情命全。廣度愚迷離世網，縿隨同禮祖師前。
　　寄魯彥通
　　着手掣開恩愛鎖，翻身跳下是非臺。亂山深處煙霞客，竚聽松關扣便開。
　　又二首
　　魯彥通有出家之意，無决烈之心。
　　丹田神水已枯乾，鬢禿牙稀眼病殘。來到寶山空手去，前程咫尺受艱難。
　　日久年深識汝心，口談玄理性貪淫。淫情拋卻探玄理，方許隨余住翠岑。
　　贈傅先生
　　得失榮枯事盡諳，歸來寄跡聚陽庵。先生物外應難老，常與迷人作指南。
　　贈在家學道二首
　　幼稚修仙出俗籠，猶然不悟本元容。在家言了希夷理，笑殺龐公與許公。
　　在欲難通出世機，居塵不許慕希夷。若憑口說成因果，畫餅充齋怎濟饑。
　　贈銀郭
　　進火不離爐竈邊，丹成服卻悟重玄。請君乞取玄中妙，不動鈐鎚誠自然。
　　友人見訪
　　世態紛華總不堪，韜光晦迹臥煙嵐。不因知友來相訪，更有何人到此庵。
　　訪友人
　　緑水青山作近鄰，清風明月可相親。饑餐飯罷無餘事，閑步松巖謁故人。
　　友人以詩覓丹藥，索和其韻
　　休教一物到心間，觸處無情覺性安。牢固自家身內寶，不須他處覓神丹。
　　別友人
　　茆庵水遶竹籬邊，仙友同居講妙玄。別後何年相會遇，駕雲朝禮祖師前。
　　李先生索賦二首
　　莫問修行事若何，羣魔戰退罷干戈。天宮咫尺非遙遠，方寸無塵即大羅。
　　君還欲慕出塵才，念斷人間絕往來。象外家風休遠覓，分明方寸有瑤臺。
　　贈人壽日
　　不用莊椿壽贈賢，聊將拙語對君傳。殷勤牢固精神氣，自得壺中日月延。
　　劉節使壽
　　含淳抱樸人皆望，政事文章世共傳。君壽不須山野祝，壺中日月自綿綿。
　　吊傅先生
　　身在玄門三十年，無心跳出五行邊。而今擎下皮囊去，卻返從來象外天。
　　宋老羽化
　　勘破般般業漸消，忘機兀兀氣神調。早年了卻長生事，兔向人間受寂寥。
　　次魯彥通韻二首
　　割斷從前名利韁，靈光發泄滿寥陽。方知物外家風好，不復神魂夢在鄉。
　　敲開利鎖脫塵韁，雲水參師遇正陽。洞府仙人為伴侣，已知別卻死生鄉。
　　次讓庵主韻二首
　　自心有病自心看，行住相隨坐臥閑。千種愛緣都割斷，輪迴免卻在人間。
　　錄水青山不厭看，此身渾似白雲閑。閑中更有些兒事，恍惚神遊閬苑問。
　　次孫先生韻
　　茆庵水遠竹籬邊，仙友同居講妙玄。猿馬見前牢固鎖，自然肘後有靈篇。
　　西雲集卷中竟
　　西雲集卷下
　　洞明子撰
　　次高教授韻
　　清淨始知塵外境，無為方免死生催。人間萬事都拋卻，笑指雲山歸去來。
　　太平劉大師索和其韻九首
　　勸君日夜細思量，絕盡諸緣沒禍殃。斡轉玄關離世網，同歸蓬島禮重陽。
　　修行別沒妙和玄，守一忘形絕愛緣。對境無心真了了，倒騎白鹿上瑤天。
　　萬里無雲萬里夭，心休不論妙和玄。靈臺澄徹真空體，應物猶如寶鑑懸。
　　白雲斷處見青天，黑霧收時性月圓。此理若人還會得，虛無妙體自周全。
　　天道盈虛日月旋，人心無垢亦如然。醍醐半飲昇宵漢，玉韻聲喧慶大年。
　　浮囂捨盡道窮研，物我俱忘始悟玄。撒手長空清淨體，光輝直過斗牛邊。
　　圖榮畢竟終防辱，謀假情知卻喪真。此箇機關還會得，了無縈擊度殘春。
　　晝夜磨刀學解牛，朝昏齊物慕真修。眼前黑霧俱收盡，肘後金精自運流。
　　不在毫端與舌端，只憑真實行功圓。十年行到無心處，一段靈明屬自然。
　　次元宣差韻二首
　　能除假事曰傷真，真假俱除境不侵。道骨煉成簫瑟奏，流霞慶飲醉瓊林。
　　陰陽擣碎安爐裹，進火輕輕滚更煎。大忌是非財色染，服之箇箇定延年。
　　次高教授韻
　　仙風悟徹浄功成，垢面從人不眼輕。心地盡除無別物，窮神惟有道資生。
　　次李參議韻四首
　　吾齋瓊液滿壺杯，盈眼碧桃花正開。特下山堂邀勝友，奈何不果獨歸來。
　　雲州勝槩追尋遍，金閣山中景最多。流水一溪清浩蕩，危峰四面碧嵯峨。
　　幼稚離家遠世塵，煙霞堆裹樂天真。雖然未得神仙去，且與青山作主人。
　　歸隱林泉考太玄，收心不放馬猿顛。紛紛俗事渾無著，浩浩神光滿洞天。
　　次傅先生韻四首
　　浮世功名絕意研，退藏高枕臥雲煙。無邊閑境都歸我，明月清風不用錢。
　　覺來懶把利名攀，雲水生涯自在閑。體性湛然歸洞府，頓然無慮到人間。
　　事事諳來總不成，退藏高臥白雲京。三光慧照羣魔散，一念無生出五行。
　　有心即究無心體，無事為玄有是非。但願此言人早省，歸來下手亦遲遲。
　　重陽
　　霜落吳江楓葉香，籬邊滿意菊花黃。幾時得見淵明老，共對西風笑一場。
　　中秋
　　更深雲退倍風清，皎潔蟾光分外明。有意醉吟同眾賞，飛仙邀去翫神京。
　　重九二首
　　三徑黃花艷夕陽，滿林紅葉醉秋霜。掛冠歸去平生樂，不羨參軍落帽狂。
　　好是重陽逍息近，飄飄紅葉弄西風。西風紅葉無人悟，悟者還通造化功。
　　春雨
　　童子傳宣下玉京，蛟龍出海駕雲行。乾坤便降清凉雨，滋長黃芽滿地生。
　　喜雨
　　久旱民荒禱聖祇，蛟龍出海駕雲霓。甘膏大降農夫興，頂笠披簑帶雨犁。
　　聞杜鵑
　　金閣山前杜宇啼，一聲聲道不如歸。遊人誰識真歸趣，始悟寰中達者稀。
　　又二首
　　壬子歲，居雲州樂全庵。夏至後五日，急雪滿空，離地丈餘，化而成雨。
　　半隨煙靄半隨風，天上飛來地上融。如似雲溪閑道士，養成元氣滿虛中。
　　暑氣醺人午睡濃，覺來六出滿空凝。陰陽造化知顛倒，一片靈臺冷似冰。
　　寒江獨釣
　　一片煙蓑一葉舟，爭如袖手去來休。情知月白風清夜，那箇魚兒肯上鈎。
　　酴醾
　　一架酴醾花正開，幽人無語自徘徊。昔年春去方歸去，今歲春來又復來。
　　白雲仙人招隱
　　大隱不須巖下去，城居亦可慕真修。和光混俗還知否，形槁心灰性自由。
　　愚齋
　　二儀靉昧難分處，一氣洪濛未判時。回也不違參也魯，此情惟有聖人知。
　　題紙扇
　　咫尺仙鄉路不長，靈臺無垢悟真常。三焦暑氣穿腸熱，一舉清風透骨凉。
　　題龍門九龍觀
　　龍門晝夜水潺潺，霧鎖煙籠沒淺山。碧洞深藏無限景，孰知蓬島在人間。
　　題臨潼華清宮
　　陰去陽還體自然，雲山深隱洞中天。經今幾度桑田變，鼎內丹砂依舊煎。
　　題聚陽山明真觀
　　明真觀後聚陽山，翠聳草峰碧漢間。內隱許多無事客，白雲堆裹自由閑。
　　丁巳秋日過縉邊
　　夢裹歸心到廣寒，覺來依舊客塵寰。西風一夜掀簾急，吹綻黃花滿曲欄。
　　至元癸酉，同奉御史公奉旨降香嶽瀆，過濟南。
　　驛馬出帝京，水光山色動吟情。山源水谷無窮處，絕慮忘思卻自明。
　　泰山二首
　　石磴初登怯路難，漸昇雲表覺心安。天風披拂來何遠，身世渾疑到廣寒。
　　三月中旬謁泰山，山行爽氣逼人寒。為觀日出峰頭立，俯瞰塵寰眼界寬。
　　天壇
　　飄飄風袖謁仙壇，壇上無人獨往還。玉夜滿斟時自飲，笙簧誰奏碧霄間。
　　投龍簡二首
　　皇都別後到天壇，壇上焚香祝萬安。喜遇仙燈昭瑞應，不防良夜倚欄看。
　　親承君命下丹墀，度水穿林入翠微。王母洞投龍簡日，翩翩鶴伴彩雲飛。
　　同引進崔公叔文過洞庭湖
　　水澄風細瑞煙清，敬爇名香禱聖明。拙句偶成聊遣興，洞庭書壁記曾行。
　　題祝融峰
　　世務人情不足看，歸來晦跡掩松關。孤高絕頂無人到，獨駕蒼龍任往還。
　　題居庸關二首
　　半年幾過居庸關，誰信閑人卻不閑。白髮垂垂成底事，青山依舊水潺潺。
　　松風啼烏送人歸，小雨初晴路不泥。說與居庸關上客，長春指日到無疑。
　　龍門
　　秋來兩度過龍門，頂踵無非荷聖恩。足躡黃雲歸故國，手提滄海上崑崙。
　　蓬山
　　人間別後到蓬山，從此人間更不還。茆舍竹籬青嶂底，悠然相對白雲閑。
　　過輝州
　　竹杖芒鞋短布裘，飄蓬雲水過輝州。催詩風雨無佳句，貪看蛟龍戲碧流。
　　濟源投簡
　　琳宮醮罷承天語，龍簡賚來水府投。符瑞暮冬和氣盛，靈龜蕩漾戲清流。
　　投簡
　　敬持龍簡出皇州，濟瀆嵩巖兩處投。天為聖明恢壽域，青山無盡水長流。
　　嵩山次引進崔叔文韻
　　使星羽客喜同遊，和氣溶溶瑞氣浮。無限好山迎馬首，一峰還秀一峰幽。
　　九月宿秋陽觀值雨
　　雨過黃花分外香，風吹紅葉送秋忙。山禽不語情尤遠，野草無名理更長。
　　華嶽
　　恰睡泉聲喚覺人，風前月下訪天真。騰身直上南峰頂，返照迴光看北辰。
　　過井陘二首
　　策馬凌晨過井陘，崎嶇長路動吟情。此行若被雞聲管，屢破遊仙夢不成。
　　衮衮寒雲馬足生，馬頭迎翠亂山橫。雲山好景無佳句，貪聽猿啼虎嘯聲。
　　題隱泉
　　山勢迴環枕涌泉，洞門高啟出雲煙。挽回世態紛華境，占得人間一洞天。
　　自述
　　渴飲醍醐天地髓，饑餐餚撰虎龍肌。這些受用閑人事，不是閑人未易知。
　　〔絕句〕
　　余疇昔甚愛河中永樂純陽宮之西，地勢極佳，嘗擬改葬先師披雲真人。未决，忽一日靜中見先師過門，急從之，已失所在。遂得一絕云。
　　不覺不知可便歸，明明白白也宜時。兩端事理從君用，遠近無為無不為。
　　答人問修行二首
　　略將管見對君陳，師授玄言悟本真。雖是未能全了達，無心再作養蒙人。
　　心生種種塵緣起，意滅頭頭合聖機。若是人能知此理，不移一步到瑤池。
　　長春宮方壺述懷二首
　　曲欄幽圃景非常，松檜森森下夕陽。瓊液釀來和月飲，玉簪風送滿庭香。
　　擬將滄海為佳釀，旋解葫瓢作巨杯。尊老敬邀連夜飲，松風竹月喜相陪。
　　蓬山上庵四首
　　十載山居遠世情，年來似覺夢魂輕。夜深無寐欣然坐，明月滿堂風更清。
　　三面危峰列翠屏，巖深樹老瑞雲橫。我來意欲忘歸計，爭奈功虧行未成。
　　院內黃花四季開，雲山水竹遶樓臺。休言好景無人到，風月不邀時自來。
　　倚山臨水建茆齋，門對青松影裹開。咫尺洞天人不到，白雲幽烏去還來。
　　題中嶽嵩山
　　翠屏玉柱與金壺，歷遍諸峰總不如。芝草蕙蘭香滿院，水光山色遶茅廬。
　　孝子
　　忠順堅持忘世態，居喪謹守棄浮華。人間孝子知多少，似此精誠肖幾家。
　　題峰山蕪臺見一亭二首
　　蕪臺見一臨清溪，錦樹屏山四面圍。一段煙霞人跡靜，携笻獨步看雲飛。
　　黃精蒼木為佳釀，瓦鉥磁甌代玉杯。特下蕪臺邀故友，奈何不果獨歸來。
　　示眾
　　南北東西總一天，其中理趣得真傳。萬機不向心頭掛，一段靈明屬自然。
　　〔謝張君玉〕
　　至元癸巳夏四月，祕書監丞張君玉，被旨論山野作祠事，以老拙危病不果，故作是詩以謝。
　　喜遇知音話本因，門風敢不盡心陳。自慚濟世無才略，只與青山作主人。
　　題白雲庵
　　重陽佳節人爭賞，蔾杖長拖與眾遊。仙舘問云居甚處，白雲庵近白雲樓。
　　歸金閣山舊隱
　　老來林下度殘年，憶得先人詩一聯。寬著吉心消白日，靜開道眼看青天。
　　贈瓦匠
　　青白玎璫四角平，依長闊厚兩無爭。如生破壞歸元主，故作荒詩為准憑。
　　遺世二首
　　萬事從今總不干，十年瀟灑隱林巒。三千功滿朝元去，半夜騎龍到廣寒。
　　和氣周流正性開，煉神合道出塵埃。騰空撒手乘風去，回首人間不再來。
　　西雲集卷下竟