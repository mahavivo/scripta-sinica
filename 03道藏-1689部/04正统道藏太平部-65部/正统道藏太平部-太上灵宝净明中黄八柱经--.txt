太上靈寶淨明中黃八柱經
　　經名：太上靈寶淨明中黃八柱經。撰人不詳，約出矜宋元間。係淨明派經書之一。一卷。底本出處：《正統道藏》太平部。
　　目錄
　　中黃之道章第一　黃庭之景章第二　虛四谷章第三
　　塞二兌章第四　　開二洞章第五　　立八柱章第六
　　正位章第七　　　正性章第八　　　渾含章第九
　　太上靈寶淨明中黃八柱經
　　中黃之道章第一
　　人生受正，委和以生。含純一之炁，保至真之元。陰陽和，而後疾疢不生。形骸堅固，而後丹元可守。不虧元炁，故得大全。是以中黃之道，適正為本。知本者，不反不側，不乖不偏。理上下得四隅，知所以在，達所以存。知所在，故不失其方。達所存，故不遺其想。辨方知想，是謂正道。深於道者能之苟，不深於道則忘本務末、不歸正中，而中黃之道乖矣。中言其位，黃言其色。知位不失，識色不膠。非位非色，得其所得。今黃天之炁，橫于胸臆，明其本真，不迷不忒，此之謂信。何謂至信，信在其中，黃鍾之宮。中炁所兆，年穀以豐。人生如是，可以守一。守一既脩，八柱以立。八柱既立，金丹赫奕。三千功成，步虛昇陸。
　　黃庭之景章第二
　　渾淪闢，而神洲之理明。形骸生，而五官之用著。天地立，乾坤成。如立蜂房，如生蟻壞。乾坤之外，亦有乾坤。六合之內，豈无六合。惟乾坤之理，六合之義。求之於身，則一身之中天地既位。則青華之都，肝之正宮。赤明之府，心之正室。素輝之景，肺之正位。黑玄之郡，腎之正樓。脾位乎中，名曰黃庭。以金為屋，以玉為門，門玉如穀，色如蒸粟。有真人馬，金縷之衣。如童子坐金蓮，名蕊珠，字瑤仙。識其面者，可使與天齊年。守其宮闕，念之常存，故能入於玄玄。
　　虛四谷章第三
　　眼為神光之谷，耳為和聲之谷，口為靈泉之谷，鼻為真香之谷。知中黃之道者，使眼无非視而神光熒熒，使耳无非聽而和聲殷殷，口无妄食而靈泉清，鼻无妄聞而真香馨，自然而已。惡欲不至則正炁明，正炁明謂之虛恬。虛恬者，如橐籥，可上可下，而正炁交錯，不作於中。中扃廣漠，洞然開闊。不流於妄，即是真作。既曰即真，可以得道。道非他求，本自我身。四谷不虛，所以失道。虛以為用，中扃圓融。光照內反，發乎泰定。如有巨室，四窗高明，於中居止，可謂明白。故正中黃，中黃者，虛四谷也。
　　塞二兌章第四
　　二兌者，炁精泄之門戶也。人之所以夭折易衰者，前兌傷其精，後兌傷其炁。傷精而精不固，則妄淫，是名橫流之兌。喪炁則炁易耗，而妄發，是名賊流之兌。善養精炁者，以精出乎思。思本乎脾，於是絕思，以炁出乎食。食本乎脾，於是絕食。絕思則真精內固，不以好色而蕩搖。絕食則真炁內全，不以美味而敗散。識二兌之正理，則中田固而有養。中田固矣，所以長壽。故正中黃者，必塞二兌。
　　開二洞章第五
　　二洞者，神宮之正位也。仙藥之本原，炁液之道路。頂為乾靈之洞，能開之，則炁出入之門戶也。上腭為玉神之洞，能開之，則精液出入之關鍵也。能中黃者，既四谷虛，而外邪不侵。二兌塞，而內正不發，則无思絕食。舉炁而向上，則慶雲出入於乾靈之門，可以飛神。取液而漱咽，則靈液出於玉神之泉，可以灌溉。金鼎於此，而嘉禾植善。得中黃開洞訣方，始名為大列仙。比其要，知其要，得道之本也。
　　立八柱章第六
　　身者，神之舍也。以形言之，謂之眉宇。以炁言之，謂之炁宇。以性言之，謂之泰定之宇。故身者，神之所舍。欲神舍之長存者，莫善於立柱。柱者，屋室之主也。元炁者，礎也。元炁為礎，而八柱立。何謂八柱，虛四谷謂之五明之柱，塞二兌謂之兩極，開二洞謂之輔棟。以元炁為基，以精神為覆，幬而後居焉。以安吾之性，以全吾之道。道者，大而無外也。不沉不浮，得所住，知所生。知所定，適所安，正所正、而賓主之道立矣。賓猶鉛汞也，主猶心腎也。心腎正，鉛汞生，而後可以安金鼎，為大烹也。故善學者，以身為安宅，以見聞覺知為風雨。立八柱，安垣墉，而風雨之患消矣。所以先識其道，次明其景。立基定方，如王建國。面南背北，響明而治，此其道也。
　　正位章第七
　　道者，適乎正中。得正中之道，則洞然而已。何謂洞然，如彼卜宅。各安其居，宜前堂後室。各適其居，左青龍，右白虎，前朱雀，後玄武，各守其方。於是布八卦，定三田，知升降，審節候，明自然也。而吾以不明，明白自白也。而吾以不染，染則不明。明則莫大，之明不染。染物不得，而染以之。識正果，全正真，超正路，出正途。泰然圓融，恰然不動。此名正位之本，識鼎之所。既識鼎所，還丹可取。
　　正性章第八
　　有正性，有妄性，性本一也。未嘗有二守一，去二得其正性。如性之正，不失所正。正而不泥，何事於正。正者，正也。正所不正，不正乃正。隨其所正，合乎正真，是名正性。性自恬和，以和故通。以通故達，以達故明。明明之性，是謂正性也。
　　渾含章第九
　　中黃本非意立，唯渾含斯識。中黃八柱，本非精思，唯中黃斯有八柱。柱立而宅成，礎堅而柱穩。推渾含而天地之理得矣。天地之理得，而成立乎中正矣。故不知中黃，未可以言人也。一飲食之肥瘦，亦中黃也。一是非之絕累，亦中黃也。知中黃，而大道彰矣。
　　太上靈寶浄明中黃八柱經竟