太極左仙公說神符經
　　仙公時居華陽洞天，靜守三一，一者道也，三者泥丸、絳宮、丹田也。太上說《三一經》，以存於身。故仙公時守三一，靜通神時也。深達生滅，於靜性中，達其大化生滅趣義。洞然忘形，外生滅，令无相，出大化，守常然，故忘形也。以定性智，入於真道，徧覺一切諸有情類，受業不等，憂樂相返，憎愛相纏，欲死者生，欲生者死，父子相失，夫婦改易，喜怒更集，因果相緣，宛轉昏迷，无由度世。左右道眾，玉童玉女，靈官百神，咸承智通，觀察明辯，了於正見，與仙公等。太極左臺主者王行成，以其心見，跪於几前，拜手啟白仙公言：大仙，如是一切，不知通了，心隨耳目，意迷貪嗔，或有覺之，願捨忘誤。攝心尚淺，死奪其功，還復入冥，隨運受攝，生生世世，不覺不知，變化萬形，无復休息，良可愍也。以何教□，而得昇度，惟願大仙，開明要道，我等仙眾，宣弘其言，普濟群邪，令入正道。
　　仙公曰：善哉善哉，汝等慧念不知道者，勤思念之。吾為汝說累聖妙道，開長生門，令其有情，普離斯苦，元和正真，贏形昇神，神凝道存，捨解居身，謂捨生解形，神居仙尊位。汝其志之。
　　道士鄭隱趨前拜手，跪問法要曰：我憶往昔侍天師，朝玉陛，太一元素君，賜天師靈粉紫光，名无價寶。各昇法堂，下拜金闕。我於爾時，擬問其妙，惟願聖師慈愍眾生，令此法門普洽萬境。
　　仙公曰：善哉。吾以眾生福根尚淺，无由證知。如所問者，契吾志願。汝審吾言，吾示汝法。无價寶者，保靈異也。靈異之貲，長生之門，存形保神，調炁安真。自汝一化身二三，四化相承，內福生法，法生有法，福生无福，乃道光也。自利利他，因果願接輪轉，增无上道，以是功德，為无價寶。化砂為金，化丹砂為白金，化金為寶，化白金為靈粉，寶增益壽，壽增益緣，以長壽遂有得道緣。緣增益業，業增益道，道增益明，明增益妙，妙增益度，度增益福，福增相延。福福為增修也。歷千萬劫，劫劫救度，度千萬緣，普令有識，成无上道。以是功德，為无價寶。思遠當知，无價寶者，神符丹也。祖師元君，授神符與皇人，則太上道君於赤明天中，為天眾所說是也。皇人授太極无極元真君，吾今受之於太極真人，是其法也。初太極真人謂予曰：昇致神仙，莫若神符。若聞公孫帝荊原九鼎耶。公孫，黃帝姓。太極真人，徐來勒仙號。荊原，刻山之原。大鼎有三品，品有三鼎，化夭壽年。下品三鼎，化病立痊者也。上品之三，其一名日金華，元君所作，曰太陽元精，太上大道元君陽丹。太一曰龍虎丹，黃帝曰金華丹也。其二名曰丹華，按《丹華經》曰：太清宮左瓊室，神丹名，是謂天地元寶生丹，金華玉女於天壇授黃帝九轉神丹。其三名曰神符，即其是也。所謂藥力之大，符於神造，因為名焉。予乃拜手，請太極真人：玄蒙昧，不足以辱至言。然吾觀聖真設教垂訓，昇躋天人，无不體真一，含元和，協陰陽，運五德，以臣身中百神精氣也。惟願仁者開示妙門。昔者洞天參侍齋閣，恭聞真言：陰陽相推而生變化，五行相制而開靈門。何謂也。真人曰：靈門，仙真之境，開靈門，說東方子明之德也。按《三元八真三形圖》云：其鉛曰太陽神女，東方子明，丹砂精也。玄曰：仁者其理云何。真人曰：金孕水安，水必存金。是水汞之真也。木孕火制，火必假木。火是汞之生性。木精內火而外水，汞也火性，而水形也。金質內水而外木，鉛也水性，木形色耳。是以子明優遊於金木之間，謂太陽之神，安於鉛汞之間者也。帶火歸木以水逐，言子明帶火歸鉛，被火鉛中水火，相逐子明也。帶水歸金以火刻。言子明帶水歸鉛，被水鉛中火，刻子明之水也。水木一體於上，金火同心於下。上謂鉛汞在器中，下謂器大而在外器也。是故不容於木，受制於金。是一故謂太陽神子明。所以水能制水，火能制火。言鉛水制汞水，鉛火制汞火。火合其性，水合其形，水火相薄，其色赫然，理其然也。言鉛火與汞火合性，汞水與鉛水合形，故曰水火相薄者也。玄曰：仁者其制云何。太極真人授仙公三鼎訣，仙公問陰陽變化五行相制之義。真人以為仙公問上法，乃說金華法。仙公未究其理，又問其制度。真人知仙公未達，乃順其意，又說丹華也。真人曰：器无常制，大小在心。藥无常數，多少隨器。量不過橫三堅五，言鼎之大者，不過口徑三寸，深五寸也。藥分不過自一至三，以兩乘之，五三之一，古之制也，今加三焉。以一至三兩也，三五之一斤也。言加三焉，三斤也。玄曰：其度云何。真人曰：先之以器，器惟庚辛。十真人說丹華訣，仙公猶未究其妙。真人知仙公志尚華器，遂轉其義，授神符訣焉。其或否者，金公亦示。謂不以庚辛馬器，即用金公器；從此已下是神符也。係以鐵便，內其流珠，懸器釜中，盈釜以水，下及底，上不露形，水令大涌，涌不可溢。別器溫水，用益耗焉。常以柳篦攪之，量可百下，或五六十，投珠寒水，以帛綟結，結者可用，不結如故准以結，結无定珠。謂多少隨意也。玄曰：既結矣，復可加焉。真人曰：委於鼎中，杜之以木。木是丹砂之母，故鼎中汞當禁，杜之以木者，是知抑塞不通開。鐵固濟既，而陛鑪焉，懸注天地，滿不至溢。旁飛一布，注泄平勻，然後火乘於下，以候文武。文三十刻，即霈之入武。武三十刻，即栗成。竭水天池，水盆名也。去火地室，地鑪名也。釋固去屑，察其深中，澄明可鑒，即為伏矣。如或寒之，去固堅白不液，即於下穴，以精鞴之，候其清冷，方可澄質玄曰：仁者既質矣，復可加焉。真人曰：校以為屑，校為錯磨也。布屑於鼎關固，水火不異質焉，候底赤以為常度，目察心守，滿一百刻，其道成矣。關際調研，服食禁忌，等金華法。仙公既了其義，故真人畢法言之。吾又啟言：此一句是仙公謂鄭君。昔者玄聞固形保神，莫大於精。既云金華，又謂神符，何謂也。度令一切，金華最大。真人似大音希聲，大象无形，大器晚成，世人志性操擾，必不能成金華，贊神符，就成之速求易也，是以仙公疑焉，故問也。真人曰：金華含陰陽正氣，全四時精光，其力費，其成寡。藥數不過六十四分，而日筭乃有三百六十六日。神符則不然，體純陽懿德，含五行至理，代寒暑以晝夜，促日月以晷度，所伏五十四兩，其功速，其用博，俾求仙者，不至憂勞，神符之志也。
　　仙公曰：思遠，汝了是義否。仙公述真人之言，以《金華經》一年方成一斤，神符經一復時，乃成三斤。像其時少功多，神符宜優於金華之德，靈聖明達上藥。仙公慮鄭君不達，故畢法所聞耳。吾自授此經，未曾傳度於眾仙。嘉爾等誠請，宜志之。說是語已，仙真道眾，咸得法源，四天群仙感悅，俱奏仙樂，聲流天界，遠徹仙座，香花步虛，讚无上道，修敬奉教，各歸諸天。
　　仙公曰：思遠，吾與天眾還吾本天。汝等住世，勤加救護，濟諸苦難，令得長生，港修密行，勿自招咎。隱拜稽首，心持法音，導揚訓，曰《神符經》。金華蘊五行性，全四時氣，眾法之本源，靈藥之上首。仙公授之於太極真人矣。今謂鄭君云：以日代年，以多勝寡，得大道金華，志尚速成，竊未喻也。若仙公揆鄭君之量知未達，隨性設教，則有斯存焉。
　　太極左仙合說神符經竟