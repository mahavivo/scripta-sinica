水雲集
　　經名：水雲集。金譚處端述。三卷。底本出處：《正統道藏》太平部。
　　水雲集序
　　東牟，古牟子之國，齊之大郡也。戶口浩繁，人性質朴。東連滄海，煙浪雲濤，浩渺無涯，不知其幾萬里。南揖崑箭，層巒壘嶂，峻極于天，不知其幾千丈。海山鍾秀，人傑地靈，異人名士，代不乏人。宜乎真人仙子，相繼而生也。譚公先生，名處端，號長真子，吾鄉大族也。生而穎悟，識度不凡，善草隸書，為人剛正有操行，鄉里敬憚之。大定丁亥歲，重陽憫化妙行真人，飛錫東來，仙遊海上，以往契夙緣，訪尋知友。於吾鄉得丹陽子馬公、長真子譚公，於東萊掖水得長生子劉公，又於登州棲霞得長春子丘公。結為方外眷屬，所謂譚馬丘劉是也。相從真人之遊，西抵夷門。真人付以口訣，囑以後事，厭世而上昇。四子殯葬禮終，挈徒而西，至終南山，即真人之舊隱。傳襲其道，十有餘年。自時厥後，各從所之。長真先生往來於洛川之上，行化度人，從其教者，所至雲集。其述作賦詠，舉筆即成，詩頌詞章，僅數百篇。又述《語錄》，《骷髏落魄歌》，警悟世人。皆包藏妙用，敷暢真風，引人歸善，甚有益於時也。濬州全真菴主王琉輝等，鏤板印行，廣傳四方。值丙午歲，大水漂沒，其板散亡。掖水長生先生劉公，運慈悲心，開方便路，遣門人徐守道、李道微、于悟仙等，詣吾鄉屬余為序，欲再命工發槧以永其傳，可謂仁人之用心也。竊嘗謂長真先生與余同鄉里，年相若而志頗同，幼為兒童之戲，長為朋友之遊。而先生中年遇師學道，蟬蛻登真。余蒼顏華髮，尚區區於名利之場，甘分待終，隨物衰謝，何其愚也。余將掣肘，捐老牛舐犢之愛，去碩鼠畏人之貪，逍遙於自得之鄉，笑傲於真閑之境。學先生之道，誦先生之文，高養天和以寄餘生。未審先生異日有舊遊之念，肯乞飛霞佩乎。嗚呼，先生已羽化矣。後之學者，不能見先生之步趨，聞先生之謦欬。其玄機妙旨，遺範餘風，詳味斯文則可矣。大定丁未歲正月望日，東牟州學正范擇德裕序。
　　水雲集卷上
　　崑崙山長真子譚處端述
　　七言律詩
　　題洛陽朝元宮
　　宮門寂寂鏁祥煙，古跡靈蹤尚儼然。雲罩連枝烹藥鼎，霞生靈井溉丹泉。
　　日魂煉就華胥國，月魄收將不夜天。紫詔師真歸去後，未知孰繼大羅仙。
　　遊靈山寺
　　閑閑雲水訪禪林，密密琅玕映碧岑。玉柱峰高塵不染，靈山寺隱境難尋。
　　媾交白雪勻鋪玉，間隔黃花亂點金。清徹古潭秋靜夜，桂華獨現本來心。
　　遊劉公花園
　　衆賢邀我賞芳菲，雨霽晴明獨過扉。倚檻牡丹爭秀麗，繞庭蛺蝶鬥高飛。
　　風吹柳眼無情意，雨洗花心絕是非。萬物盡成春一氣，無私普布吐馡馡。
　　贈新中郭四翁
　　幾人到得白頭翁，生老痾沉是始終。濁穢腥羶除壽筭，怪貪嫉妬轉昏蒙。
　　有憎有愛難超世，無慾無情定脫空。幸有天堂地獄路，聖凡迷悟總由公。
　　贈雲陽程仙
　　修行大畏是頑銅，如著頑銅沒行功。心起妄塵沉地府，意常清靜步天宮。
　　須依貧樂同顏子，莫要慳貪愛鄧通。學取終南師叔馬，赤窮窮地堵環中。
　　贈鄭仙
　　捨俗幽居物外菴，潛心滅跡絕論談。妙除濁穢清貧樂，用滌無明淡素甘。
　　蓬戶不扃何所礙，一瓢常飲為忘貪。安神寂默翛然坐，認透星光日月三。
　　贈韓家郎君在家修行
　　崇真起善立玄堂，謹奉朝昏兩炷香。內侍孀親行孝道，外持真正合三光。
　　常行矜憫提貧困，每施慈悲挈下殃。他日聰明如省悟，也應歸去到仙鄉。
　　贈門人安然子等
　　風子微言啟衆曹，等閑休把氣神勞。欲求海底成多寶，須鍊山頭絕一毫。
　　心逐有情傷氣火，意遊攀愛害神刀。願公早悟虛華境，免向人間再一遭。
　　贈楊姑
　　投玄八十道姑楊，一朵瓊花秋後芳。玉盞滿添清靜水，金爐須熱慧靈香。
　　如今已獲將來福，從此何疑過去殃。寂湛虛堂無罜礙，自然寶鼎現霞光。
　　題孔先生埪中
　　空門寂寂鏁靈泉，喜趣靈泉玄上玄。僻靜每招閑客至，幽居常共馬風眠。
　　清凉境界超塵路，履此方知別有天。行者肯來低處覓，便教瞥地見神仙。
　　贈濬州王三校尉
　　王公吉善愛玄流，勸我勤勤倒玉甌。積善迤於心上起，壘功須向性中求。
　　利他損己通真理，忍辱慈悲達妙幽。平等順和常大道，三人同上大神舟。
　　題雲溪菴
　　雲溪高隱臥煙霞，默飲陽晶與月華。霧歛丹臺生瑞草，雲收靈腑結瓊葩。
　　青龍吐火烹金茗，白虎跑泉溉玉芽。龍虎媾交功九轉，刀圭一粒捧丹砂。
　　述懷
　　自慕貧閑探妙機，便知身入白雲飛。逍遙物外超塵網，脫灑懷中解垢衣。
　　恐損陰功搜己過，慮傷道德怯人非。他時九轉丹砂就，同約三仙從我歸。
　　又
　　挫銳摧彊作善良，頓然心法兩俱忘。鼎中頻起金剛焰，爐內常燃般若香。
　　玉藥乍芳惟獨採，蟠桃初熟與先嘗。莫言迢遞華胥國，了了空虛路不長。
　　又
　　一條捷徑入仙源，洞口靈雲覆翠巔。風浪起時揮慧劍，玄波澄處採金蓮。
　　蛟龍降去離宮臥，猛虎擒來坎戶眠。二物定閑人事盡，功圓行滿產胎仙。
　　又
　　為慕仙源景物長，滌除靈地布瓊芳。南宮赤子居涼殿，北海烏龜住絳房。
　　清靜洞中囚白虎，無為山上牧青羊。自從鼎內雲收後，常飲醍醐臥醉鄉。
　　又
　　寂寥瀟灑道人家，守弱隨緣度歲華。禦冷麤衣唯紙布，充飢淡飯有虀苽。
　　忘言淡薄人情遠，絕慮幽閑道況賒。著戀妻兒名利者，限臨猛悟悔如麻。
　　又
　　天機深遠少人知，一粒刀圭午上持。霧捲古潭秋靜夜，雲收碧嶂月明時。
　　蛟龍捉得囚高鼎，猛虎擒來鏁坎池。煉就仙丹超造化，去奔蓬島禮真師。
　　又
　　瑟瑟飄飄風入松，遨遊物外與仙同。性如朗月流青漢，心似閑雲任碧空。
　　猛虎擒來囚坎戶，蛟龍降去鏁離宮。周天頻起金剛焰，鍛鍊爐中一粒紅。
　　又
　　光明一點照樓臺，了了無生絕去來。七寶山頭紅焰滅，三宮靈地白蓮開。
　　煙霞紫府應將到，雲路瀛洲去不迴。不夜玉京誰有分，長春仙子四人陪。
　　又
　　青蛇三尺袖中携，一粒丹砂結正時。霧罩清溟囚馬子，煙籠碧嶂鏁猿兒。
　　千朝行滿龍投火，九轉功成虎入池。奪得虛無真造化，天機深遠少人知。
　　又
　　慾情巧勝染多言，悟此方離種種邊。慾斷情忘通妙理，煙消火滅達幽玄。
　　口張舌舉功難就，意出心生行怎圓。絕了人情無箇事，寂寥孤淡任殘年。
　　又
　　真功真行密安排，十載殷勤細細栽。俗境心忘超彼岸，凡情意滅到蓬萊。
　　地埋寶劍光衝斗，蚌隱明珠暗養胎。修鍊須憑真造化，欲窮造化鍊心灰。
　　示門人
　　出得俗家入道家，恰如平地步煙霞。塵寰物裹光陰短，仙境壺中日月賒。
　　落魄水雲真活計，虛無清靜善生涯。常觀無慾人情遠，不覺爐中結大砂。
　　又
　　守一真持認內閑，精勤苦行鍊心端。玄元有路非容易，方寸無塵也不難。
　　十二時中常覺察，三千功裹莫欺謾。前程如覓無來去，深作無人無我觀。
　　又
　　摧彊挫銳做修行，滅我降心斷世情。默默琢磨除俊辨，昏昏鍛鍊去猩獰。
　　無明起處真靈暗，柔弱生時道眼明。每與無明經鬥戰，一迴忍是一迴贏。
　　又
　　滅惡除情作善良，好將名利兩俱忘。山頭潑殺無明火，靈室常添般若香。
　　塵垢盡除明鏡現，荒蕪如去玉蓮芳。修行莫厭華胥遠，了了虛空路不長。
　　又
　　修行須要認靈源，認出靈源一點鮮。情慾永除超法界，癡嗔滅盡離人天。
　　休生顛倒貪諸有，莫起塵心染衆緣。空寂性中無罣礙，自然閑裹產胎人。
　　又
　　虛堂默默爇心香，便是吾門真道場。走入虛空尋自在，撥除煩惱覓清涼。
　　象憑離坎安爐竈，卦按周天鍊白黃。永永綿綿依此做，功成九轉結鉛霜。
　　又
　　修行休向法中求，著法尋求不自由。認取自家心是佛，何須向外苦週遊。
　　靈源慧照塵休昧，應物般般意莫留。兩道清風開玉戶，一條銀出山頭。
　　自詠
　　從初割愛做修持，守一清貧志不移。竹笠羊皮常作伴，破氈腋袋每相隨。
　　肥羊細酒全無愛，淡飯殘羹且療飢。木椀乞錢新置得，猶是出家時。
　　暢道
　　雲水遨遊物外仙，刀圭一粒斷塵緣。真空結就三田寶，妙用圓成五葉蓮。
　　火滅煙消因鍛鍊，心清意靜為精專。逍遙放蕩長真子，萬里飄飄般若船。
　　又
　　雲水逍遙逐處家，任他烏兔易年華。閑中慧水添金鼎，靜裹靈田種玉芽。
　　海底養成紅芍藥，山頭結就白蓮花。我今說破超塵寶，本有如如即大砂。
　　又
　　雲水逍遙物外仙，閑閑靜靜本來天。存心滅我開金鏁，損意忘情折玉蓮。
　　彼岸岸頭搜密妙，靈山山裹得良緣。丹成九轉清風送，解纜飄飄般若船。
　　繼胡子金先生韻
　　修行非易亦非難，薄外頤真認內閑。燲炙火坑急出離，清涼道岸早躋攀。
　　常觀無欲通玄理，妙趣虛無絕愛慳。清淨無為全在志，存心弱固寂寥間。
　　寄姚先生
　　受人欽重是譚哥，結罪重重在網羅。省過悔前孽自少，知愆不改罪還多。
　　心生貪好招灾甚，意著浮華積罪過。損損存存低下做，未知賢聖肯饒麼。
　　藏頭拆字
　　其－
　　□袍布素理幽機，□甲金庚鍊玉飛。□氣相交須換殼，□丹運就復更衣。
　　□開真性頭頭是，□悟元初種種非。□姪處名師叔鈺，□蓮四朵步雲歸。
　　其二
　　□頭浩浩湧靈泉，□湛澄澄照上天。□道要除情與慾，□忘境滅積功千。
　　□分把捉休邪覓，□本元初合自然。□鍛鍊成無價室，□京重會害風仙。
　　其三
　　□兀騰騰任自然，□中涌出白花蓮。□朝鍛鍊無窮室，□志真修合上天。
　　□道割徐情慾斷，□刀劈破孽因緣。□頭莫向靈源掛，□結神胎管得先。
　　七言絕句
　　遊華山
　　糲食龐衣度歲華，白雲高臥隱煙霞。心香福炷靈源起，定觀蓮峰十丈華。
　　在淇門鎮為衆人每日求藥因此作
　　智術多能巧作愚，無為守一養靈珠。翛然頓覺塵勞夢，獨飲無生酒一壺。
　　詠孤竹
　　一竿碧玉出芳叢，直節虛心衆莫同。耐雪欺霜堅歲月，自然時復有清風。
　　詠月桂
　　緑葉柔莖結翠紅，精神朵朵弄晴風。歲寒堅耐同松竹，盡占年光造化功。
　　詠鶴
　　停停獨立對秋風，黑白分明造化功。休訝得延千紀壽，為他頂上結丹紅。
　　三教
　　三教由來總一家，道禪清靜不相差。仲尼直行通幽理，悟者人人跨彩霞。
　　述懷
　　不會搜空向外尋，蛟龍猛虎倒顛擒。朝昏懶慢修香火，十二時中只禮心。
　　又
　　昏昏默默深玄玄，清靜無為守自然。真性得凝真氣助，無窮變化可沖天。
　　又
　　我今雲水是前期，細細常觀八句詩。若要延齡增壽筭，金精專固認真慈。
　　又
　　一月二十九日飲，百年三萬六千場。世間盡不聞吾事，歸去來兮入醉鄉。
　　又
　　從前頑惡騁麤豪，今日存心望孽消。十二時中常覺察，知他天地肯相饒。
　　又
　　蛾戀燈光焰不知，魚貪香餌亦如斯。蛾焦魚爛君知否，好向衹園寄一枝。
　　又
　　譚馬丘劉四箇師，逍遙自在做修持。周天磨鍊無窮寶，一片靈光自得知。
　　又
　　古佛靈巖是我家，清涼境界絕憂嗟。道人活計無他做，唯採三光鍊碧霞。
　　又
　　如今識破戀燈蛾，愛餌迷魚戲黑波。本是一團腥穢物，塗搽摸樣巧成魔。
　　遊懷川
　　了了心源萬事休，此玄玄外更何求。便便大肚應無染，且向懷川任意遊。
　　又
　　為官清政同修道，忠孝仁慈勝出家。行盡這般功德路，定將歸去步雲霞。
　　又
　　雲耕寶陸三千里，月破黃昏十萬家。清夜碧潭澄皎潔，蚌吞銀產胎砂。
　　贈張殿試
　　百歲光陰如閃爍，殷勤爭似修仙約。
　　假饒一舉狀元歸，正悟黃糧夢裹錯。
　　五言律詩
　　贈長安趙先生母
　　牙髮重生黑，延齡三事因。至誠遵道友，精謹奉高真。
　　靜意擒猿馬，清心聚氣神。處端聊拜上，稽首壽長人。
　　勸衆修持
　　聽我洗心方，翛然滋味長。無無中妙用，有有內含光。
　　人被慾情染，情生神氣傷。人還情慾斷，步步履仙鄉。
　　五言絕句
　　勸衆修持
　　學道假除假，修真空鍊空。本源歸一處，明月與清風。
　　又
　　酒色氣財盡，憂愁思慮忘。攀緣愛念絕，五葉玉蓮芳。
　　又
　　大道常清靜，無為守自然。自心不迴轉，何處覓言傳。
　　又
　　獨坐若環菴，孤清味最甘。翛然無一事，默默守三三。
　　又
　　採得彼羅蘂，製成般若茶。湯澆清淨水，啜罷見黃芽。
　　又
　　常觀慾為苦，瓦礫變黃金。觀身如糞土，明月照瑤岑。
　　又
　　心生清爽少，語默氣神和。清淨消諸孽，無為解衆魔。
　　詠曉雞
　　啼落城頭月，呼將日出東。妙哉真德行，喚覺夢中翁。
　　戒筆
　　絕筆塵方盡，忘言道可親。擘開真道眼，損了假精神。
　　頌
　　其－
　　學道修真與世違，孤身飄逸斷蓬飛。隨緣且過消前過，視死如歸一不歸。
　　垢面蓬頭摧壯銳，麤衣淡飯遠輕肥。常清常淨無為作，十二時中暗察思。
　　其二
　　把捉詢予付少言，本來無法可相傳。是非絕盡方通妙，人我俱忘始悟玄。
　　清靜貧閑為伴侶，氣財酒色似讎冤。今生若要登雲路，不合虛無不得仙。
　　又
　　寶殿玲瓏倚碧空，端嚴慈像瑞雲籠。三千功裹勤香火，十二時中禮聖容。
　　真體垢除因鍛鍊，靈巖煙散為玄風。閑閑鼎內雲收處，一粒丹砂結就紅。
　　又
　　十年常默默，今日露玄機。水生赤鳳子，火養黑龜兒。
　　清風吹嶽頂，明月照寒溪。降魔神劍親傳得，捉住蛟龍把尾提。
　　又
　　心涼腎熱得修持，悟此方知達妙機。十二時中無作用，馬猿放蕩損靈芝。
　　又
　　毛吞大海誰人解，芥納須彌幾箇知。日用居常知損益，功圓行滿見菩提。
　　又
　　酒色財氣一大關，意情滅盡出塵寰。絲毫莫向靈源掛，如掛靈諒不結丹。
　　又
　　六年鍊盡無明火，十載修成換骨丹。湛湛虛堂無堅礙，已知跳出死生關。
　　又
　　恰十年來學得癡，騰騰兀兀任東西。欲詢風子修行事，垢面蓬頭火滅時。
　　又
　　野鶴孤雲無伴，幽玄至妙忘談。默默昏昏獨守，湛然秋月寒潭。
　　贈薛八郎
　　靈物常閑，假身不病。清淨自然，性停住命。
　　又
　　雪山六載，面壁九年。道非容易，成佛成仙。
　　贈穆先生
　　太華山陰穆老仙，專持清靜探幽玄。修補祇陀無漏園，常流慧水溉心田。＇
　　擒猿縛馬翠峰巔，定觀不用買山錢。捨俗投玄心契悟，善惡之由夙世緣。
　　心香福炷起靈源，杳杳冥冥達上天。秋月碧潭真了了，野花啼鳥謾喧喧。
　　鼎中火滅開金蘂，木上無煙結玉蓮。壘功積行滿三千，性圓丹結去朝元。
　　歌
　　其－　無相
　　採得玄珠非貨貝，靈山一道香煙快。熏成無漏步無生，五道霞光攢慧蓋。這靈靈，處處在，妙用虛空無內外。無有皆空空亦空，法相果因俱染愛。種種離超三界覺，即如〔如〕來頓明解。尋文理義謾區區，說聖談賢還捏怪。不修完，無毀壞，境滅心忘觀自在。恆沙瑩徹則塵埃，出入無疑為妙最。獅子兒，衹園內，怒吼狐狸安敢對。明月堂前玉蘂芳，氛氳結就金蓮會。黜惺惺，祛聰解，本來自有何須買。山頭浩浩涌靈泉，洗出虛空無證背。遇重陽，明教誨，也無進兮也無退。自從入妙認貧閑，便知滅了前來罪。絕討論，去知解，藏伏光輝如暗昧。任他烏兔兩忙忙，且這隨緣寄皮袋。
　　其二　骷髏
　　骷髏骷髏顏貌醜，只為生前戀花酒。巧笑輕肥取意歡，血肉肌膚漸衰朽。漸衰朽，尚貪求，貪財漏不成收。愛慾無涯身有限，至令今日作骷髏。作骷髏，爾聽取，七寶人身非易做。須明性命似懸絲，等閑莫逐人情去。故將模樣畫呈伊，看伊今日悟不悟。
　　其三　落魄
　　我落魄，我落魄，渾身紙布為衣著。擺手行來萬事忘，且喜一身空索索。飢時覓，困時睡，元初本住清涼地。慧劍輝輝奪日光，無限邪魔皆遠離。樂真閑，成真趣，邪逕荒涼我不去。真靈剔正漸分明，超然走上煙霞路。得真修，應了徹，實即得時無可說。水晶宮殿鎮安閑，勘破春花與秋月。
　　又
　　我落魄，我落魄，衲布常恁著。信意飄飄物外遊，到處空空無倚托。或居山，或城郭，不會書符並貨藥。飢即巡門覓一錢，飽來萬事齊拈卻。處閑閑，無用作，人情細細須除削。龍虎嬰姹總不能，默默醍醐常飲酌。不做善，不生惡，坐臥去來空索索。一片清閑冷淡心，從他四大任淪囉。絕關機，無忖度，不望乘雲與跨鶴。逍遙自在趣貧閑，贏得隨緣恁安樂。
　　繼丹陽師叔丫髻吟韻
　　鐘侶海蟾為宗祖，繫玉鐘兮動金鼓。撞透中間一點明，跳出靈童當西舞。我恁喬，不是喬，喬話其中隱不喬。真正言，無諂語，絕盡塵埃機與慮。提离男，挈坎女，將領黃婆遊淨土。住與行，坐與睡，或披氈，或紙被，靜靜清清常恁地。半如癡，半似俏，癡俏中間還自曉。這般消息少人知，一味清虛寂淡宜。喜是嗔，嗔是喜，顛倒元來我是你。千魔萬鍊見元初，了了了心方到底。
　　示門人語錄
　　凡人輪迴生死不停，只為有心。得山云：心生則種種法生，心滅則種種法滅，若一念不生則脫生死。何為有心？蓋緣衆生有貪嗔癡三毒孽、無明心。師父云：跳出三山口，是也。悟人所以修行，割情愛，摧強挫銳，降伏除滅衆生不善心，要見本來父母未生時真性，本來面目是也。何為不善心？一切境上起無明心，俚貪嫉妬財色心，種種計較，意念生滅不停。被此孽障舊來熟境，朦昧真源，不得解脫。要除滅盡，即見自性。如何名見自性？十二時中，念念清靜，不被一切虛幻舊愛境界、矇昧真源，常處如虛空，逍遙自在，自然神氣交媾沖和。修行如了此一事，更有何生死可怖，更有何罪孽可懼。如稍生一念，不為清淨，即是里礙、不名自在，如何到得。只要諸公一志如山，不動不搖，向前去逢大魔，盡此一身，永無迴顧，前期必了。晉真人云：心清意淨，天堂之路，心荒意亂，地獄之門。
　　水雲集卷上竟
　　水雲集卷中
　　崑崙山長真子譚處端述
　　詞
　　酹江月（念奴嬌）七首
　　吾門三祖，是鍾呂、海蟾相傳玄奧。師父重陽傳妙語，提挈同超三島。慢慢搜真，靈根固養，漸吐黃芽草。無中還有，慧風時送嘉耗。一點瑩徹無窮，週遊沙界，物物圓明好。種種皆空歸本有，內外般般顛倒。此理幽深，清虛縹緲，行者人須到。昏昏默默，暗中賢聖知道。
　　又
　　自然之道，禀根元、真正精神圓聚。一點靈光無內外，明徹輝通玄戶。寂淡偏宜，貧閑最好，物外逍遙處。長長不昧，湛然神室常住。無論妙奧難窮，須憑慷慨，認把元陽固。搜取天真勤鍛鍊，觸處般般迴顧。火裹蓮生，山頭焰滅，端的緣相遇。風仙重會，共遊三島雲路。
　　又
　　一靈真性，又因何、漾入凡胎塵域。迤染浮華貪愛戀，展轉昏迷真跡。曠劫難逃，如今又錯，罪孽重重積。本來模樣，怎生分解尋覓。須屏視聽雙泯，捨情雲水，物外搜玄理。寂寞孤清趣妙有，豈顧形軀瘦役。捉住風飈，玲瓏輝煥，默默烹金液。神丹昭著，死生煩惱寧息。
　　又
　　玉花漸吐，被清風、催結金蓮光聚。歷劫昏迷齊照破，直透無為門戶。七返迴光，三空覺照，間隔金花處。殷勤鍛鍊，自然嬰姹常住。些子端的幽奇，自從下手，永永基堅固。蓮結瓊芳靈蕙長，深感慈悲頻顧。鼎內雲收，爐中丹結，九轉終重遇。參師雲步，會遊蓬島仙路。
　　詠竹
　　愛君嘉秀，對雲菴、親植琅圩叢簇。結翠筠稍津潤膩，葉葉竿竿柔緑。漸胤兒孫，還生過母，根出蟠蛟曲。瀟瀟風夜，月明光透篩玉。雅稱野客幽懷，閑窗相伴，自有清風足。終不凋零材異眾，豈似尋常花木。傲雪欺霜，虛心直節，妙理皆非俗。天然孤淡，日增物外清福。
　　上元夜觀月
　　上元佳節，正一輪、西步天渠飛躍。素魄當空澄湛湛，獨現寒光無著。皓彩乾坤，無私遍照，萬古無瑕膜。渾如寶鑑，瑩然懸向寥廓。姑射絳闕瓊樓，群仙赴會，雲墜停鸞鶴。瑞氣祥煙籠寶殿，金碧霞輝交錯。爛醉蟠桃，彩雲歸去，殊袂飄香絡。嵩山逼對，爛銀盤裹期約。
　　題酒
　　杜康得妙，釀三光真秀，清澄醇酎。太白仙才乘興飲，一斗佳篇百首。倒載山翁，襄陽童稚，笑唱齊拍手。陶潛籬下，醉眠門外五柳。東里生死俱忘，待賓截髮，陶母款賢友。文舉無憂樽滿酌，香醋頻開笑口。喜遇堯年，醉鄉豐樂，古所希聞有。玉壺春色，祿延益筭眉壽。
　　神光燦（聲聲慢）十一首
　　譚哥昔日，贍養家緣，積孽有若山丘。因遇仙師東歷，海島三州。勸誘頑愚向善，悟輪迴、捨愛迴頭。隨緣過，守清貧柔弱，雲水閑遊。因過懷州仙府，後閑行貴縣，時遇深秋。迤入嚴冬寒冷，得避無由。不免化些紙布，望諸公、念憶同流。如省悟，結雲朋霞友，物外同修。
　　又
　　長真稽首，遍覆諸賢，修行只要心堅。戰戰兢兢日上，常恐生愆。淡素清貧柔弱，未安寧、休做詞篇。真功行，在摧強挫銳，寂寞忘言。無則巡門乞化，對人前休騁，俊雅風顛。藏伏光輝，默默鍛鍊丹田。千朝功夫做就，這些兒暗裹相傳。功行滿，跨祥雲歸去朝元。
　　又
　　當初學道，迤入玄門，逍遙物外優遊。占住菴兒日夜，不免尋求。殷勤來來往往，惹塵勞、怎悟真修。這蹤跡，看何時功滿，得赴瀛洲。瞥地廓然猛省，勘元初一點，有甚閑愁。落魄婪躭雲水，恣訪仙儔。有似開籠俊鷂，又還如解鏁猿猴。我去也，把般般打破便休。
　　又
　　奔名逐利，愛慾牽纏，昏昏轉轉迷蒙。虛幻浮華不覺，暗易顏童。百歲雲間電閃，限臨頭、那肯從容。不肯悟，到如斯悔懊，箇箇還同。速悟前途險路，早迴頭步步，卻入仙宗。袍布青巾，結交霞友雲朋。休外他搜密妙，認靈源、蓮結丹紅。趣真處，翫山頭明月清風。
　　又
　　茫茫苦海，逐浪隨波，便宜識取抽頭。恩愛妻兒都是，宿世冤讎。因循浮華光景，把元陽、拋撒無休。限到也，看賢家著甚，計脫冥幽。不悟如斯巇嶮，騁機關日夜，計較貪求。頃刻輪迴，千生萬劫沈流。猛捨投玄入妙，兔三塗、六道經遊。早下手，與風人物外，結取朋儔。
　　又
　　茫茫苦海，逐浪飄淪，癡如蜂蜜蛾燈。一向迷迷妻妾，兒女恩情。遭他恁般擊絆，限臨頭、獨赴泉冥。如省悟，棄浮華恩愛，處靜修行。細細塵情疏減，漸棲心養氣，隱跡埋名。淡飯麤衣，默默保鍊靈明。迤而真人現也，向無中、金玉成形。大丹熟，這一靈真性，永永存存。
　　贈穆先生
　　修行門戶，叙次通知，先須屏子休妻。猛捨塵情寂寞，瀟灑相宜。無則街前展手，禦寒時、紙布為衣。隨緣過，守清貧柔弱，火滅心低。日用擒猿縛馬，處無為清淨，暗契真師。境滅心忘，神凝氣結靈芝。得得逍遙自在，任詩詞、勸誘愚迷。功行滿，指蓬瀛路穩，跨朵雲歸。
　　贈趙先生
　　趙仙入道，猛烈投玄，割除頓悟浮華。對境修持不若，火長蓮花。予今誠言少付，遇戈矛、寬納教他。若有病，便菴中如死，也莫還家。常傚如斯堅志，管聖賢暗裹，昭一鑒無差。火滅煙消，靈腑自吐黃芽。無私性停命住，意心清、玉結丹砂。功行滿，赴蓬萊鶴引，彩仗雲霞。
　　贈張九郎
　　天堂地府，善惡由心，死生迷悟爭先。悟捨家緣忘心，展手街前。淡素清貧柔弱，任雲水、遊歷飄然。持堅志，守天長地久，永永綿綿。舊孽如將消盡，定聖賢玄妙，暗裹相傳。意淨心清，自是寶結丹田。若有分毫故犯，返招殃、罪孽難言。如了了，赴蓬萊三島，做箇神仙。
　　寄長安馮師兄
　　勸人行善，自做修行，兩般於道相宜。須避俗中鄉土，且要相違。妙藥沈痾救護，更不擇、貴賤高低。自然理，傚隴西師父，戒行行持。修鍊須憑猛志，似大川山嶽，安穩無移。外行周圓，他日得處無為。雲水逍遙自在，氣神和、功行雙齊。大丹熟，指蓬瀛穩路，携朵雲歸。
　　寄長生劉師兄
　　處端稽首，上覆劉仙，一別倏忽三年。每遇臨風對月，思渴高賢。忽爾遽承教字，方就審、法候安然。弟且喜，無勞齒録，存念綿綿。自愧塵緣未斷，在磁洛兩郡，且恁隨緣。不果來期，希恕老拙無愆。首春即當拜覲，履高秋、頤素不宣。處端望，師兄通妙几前。
　　滿庭芳六首
　　欺昧成家，慳貪積富，靜言獨坐思量。養他數口，罪孽自家當。催促光陰似箭，纔青鬢、容改衰蒼。百年裹，誰人盡數，兀兀謾羅張。身強。聞早悟，知愆悔過，速改行藏。向閑中細細，增福消殃。更有高明大志，拋韁鏁、物外飄颺。修行好，遊山翫水，日用爇心香。
　　又
　　煙歛雲收，蟾孤秋靜，湛然獨顯希夷。常從坦蕩，默默飲刀圭。寶鼎祥煙攢聚，氣神會、結就靈芝。閑遊好，飄飄雲水，物外訪相知。隨時。緣分過，飢來覓飯，逐處投棲。任忙忙烏兔，物換星移。且恁塵中閑散，功成後、別有師期。將歸去，一輪明月，獨步赴瑤池。
　　又
　　咄這憨牛，頑狂性劣，侵禾逐稼傷蹂。鼻繩牢把，緊緊刀須收。舊習無明常亂，加鞭打、始悟迴頭。忘思處，孤峰困臥，默默萬緣休。漸犨。前步穩，芒兒閑散，心意何留。趨雲山自在，真樂謌謳。蓑笠閑堆古岸，短笛弄、新韻悠悠。黃昏後，人牛歸去，唯見月當秋。
　　又
　　莫覓東西，休搜南北，玄真只在身中。萬緣齊斷，神氣始和沖。衹要君心慷慨，慧刀舉、劈破昏蒙。還知否，般般撒手，性命可圓容。真空。離色相，閑閑閑裹，慢慢休憁。恁婪躭布素，物外飄蓬。飢則巡門覓飯，飽來後、明月清風。逍遙處，哩唆囉唆，落魄恁西東。
　　贈濬州王三校尉
　　蛾戀燈光，蜂貪花蜜，問君終久如何。欲成修鍊，須出黑風波。慧劍攀緣割斷，離鄉土、趙卻娘哥。煙霞客，水雲步穩，隨分養天和。消磨。除舊孽，婪躭布素，信任磨拖。興詩詞吟詠，舌誕唇歌。古往今來達士，自家與、無少無多。神仙話，休論蓬島，似是上高坡。
　　贈福昌縣趙殿試
　　儒業尊高，文章顯貴，筭來世路榮奢。苦心勞志，求望步雲霞。假使登科攀桂，黃糧夢、空悟咨嗟。無常到、相如老杜，著甚理逃趖。浮華。須勘破，塵緣擺脫，物外生涯。趣閑閑雲水，保鍊根芽。得得心清意淨，三光秀、凝結丹砂。功成也，三清舉過，超上大羅家。
　　水龍吟四首
　　欲修無上菩提，便合下手須頭段。莫令帶水，拖泥土粘，諾些兒縈絆。生死明來，也全無在，自家決斷。把凡胎濁骨，煙霞路上，輕輕漸，都抽換。步步清涼彼岸。趣閑閑、忘機休筭。煙消火滅，冰凝玉結，長生侶伴。自得真空，妙玄因作，無人我觀。待丹成九轉，重陽再會，遊蓬萊館。　　
　　又
　　本初一點來時，幸然體態淳和好。迤生增愛，緣塵蒙昧，無窮真寶。箇箇人迷，到如斯盡，逐情生老。把仙胎容易，浮沈苦海，隨波浪，成虛耗。速悟輪迴返照，把塵心、須當顛倒。煙消火滅，冰凝玉結，長生芝草。默默志論，討常堅守，自家爐竈。向三千功裹，慇勤鍛鍊，定將來了。
　　又
　　世傳海有三山，內藏羽化仙芝草。秦皇信此，使令徐福，東遊蓬島。雲水風濤浩浩，男女舟中成老。望仙源縹緲，煙波杳杳，肝腸斷，何時到。堪嗟人迷顛倒，謾區區、空生煩惱。不知自起，妄塵遮礙，先天真寶。頓悟家緣，掉守清淨，無為功了。得心清意靜，性圓丹結，餌仙芝草。
　　又
　　瑞雲捧出三峰，上真下化宸遊地。祥雲深鎖，瓊樓寶殿，琳宮幽邃。萬頃嵐光裹，依稀降、玉泉蓮水。望仙人掌上，彎彎初月，常晶瑩，無瑕翳。碧幛層層蒼翠，亂峰巔、猿叫鶴唳。我來感歎，塵中韁絆，恩情名利。滚滚甘隨，逝波流轉，幾人攀躋。現停停雲漢，安然不動，作陰陽髓。
　　如夢令二十一首
　　鏡藥收來守拙，不遇知音難說。古鑑要予磨，點處便交光徹。
　　歡悅，歡悅。衮出一輪明月。
　　又
　　竹笠竹冠竹椀，與我日常為伴。坐臥去來空，便是清涼彼岸。
　　風漢，風漢。日月輪催不管。
　　又
　　只把靈臺頻掃，惜取自家真寶。火裹長蓮花，便是修行玄奧。
　　顛倒，顛倒。境滅心忘了了。
　　又
　　一片靈空為伴，因把慾情割斷。日上鍊虛無，常住神堂古觀。
　　風漢，風漢。此外別無手段。
　　又
　　隨分養營皮袋，坐臥去來明快。境上樂閑遊，些子無生罣礙。
　　忍耐，忍耐。占得逍遙自在。
　　又
　　物外遨遊落魄，步步清涼雲腳。閑裹弄虛空，別有蓬萊期約。
　　這看，這看。細細人情除削。
　　又
　　大道無名無說，休想謾生分別。火滅與煙消，便是良辰佳節。
　　宜拙，宜拙。認取春花秋月。
　　又
　　大道根元歸素，絕盡人情思慮。火滅與煙消，認取元陽收固。
　　此做，此做。便是長生捷路。
　　又
　　因遇重陽師父，引入全真門戶。慧火鍊靈空，不敢胡行一步。
　　一步，一步。一步近如一步。
　　又
　　清靜無為做徹，高下休生分別。滅盡我人心，自有真師提挈。
　　提挈，提挈。雲綻家家明月。
　　又
　　日用滌除塵垢，擒縛馬猿不走。展手向街前，守一不生貪構。
　　貪構，貪構。怎得功成行就。
　　又
　　不染俗情非是，不慢下貧趨貴。不敢受人欽，自在逍遙雲水。
　　雲水，雲水。守一無為徹底。
　　又
　　休訝弟兄不喘，只要人情疏遠。不敢受人欽，不喜輕肥杯臠。
　　舒展，舒展。鍛鍊丹砂九轉。
　　又
　　落魄無拘野叟，自在逍遙閑走。他日返家山，重會雲朋霞友。
　　知友，知友。共飲蟠桃仙酒。
　　又
　　日用靈光內鎖，保護真心木破。金玉得凝澄，生死無由近我。
　　功果，功果。歸去獨携雲朵。
　　寄濬州道友王四郎
　　傳語濬州道友，休戀隨情花柳。最好逐譚風，保護形軀不朽。
　　不朽，不朽。共飲長生仙酒。
　　贈王三校尉宅三姑姑
　　欲做俗中修鍊，先滅我人分辯。柔弱守清貧，堅忐始終無變。
　　真善，真善。損己利他方便。
　　贈修武賈信實
　　入道先生姓賈，日用持心低下。要見本來真，閑裹擒猿捉馬。
　　擒耍，擒耍。須效譚風害瘂。
　　贈張李二公道友
　　堪歎浮生不久，盡迷氣財色酒。如悟捨塵緣，共結雲朋霞友。
　　知友，知友。保護身軀不朽。
　　贈閿鄉縣酒賈
　　深愛賈公吉善，水雲遊歷玄便。他日處無為，得得虎龍交戰。
　　交戰，交戰。丹結永除千變。
　　述懷
　　一點靈光不昧，出入往來無礙。處處現圓明，物物頭頭應解。
　　寧耐，寧耐。萬禍不能侵害。
　　西江月八首
　　役我盡因心意，滌除般若玄機。不勞南北與東西，方寸些兒便是。
　　寶鑑塵埃蒙昧，須從磨鍊輝輝。光明一點照無為，直入蓬萊幽遽。
　　又
　　學道休於外覓，靈苗出自心田。鐵牛耕透見根元，全在殷勤鍛鍊。
　　認證元初面月，端身勿使邪偏。六鈞弓硬拽來圓，箭箭紅心有驗。
　　又
　　頓悟輪迴入道，時中鍛鍊綿綿。存存損損恁專專，要免將來流轉。
　　火滅蓮開五葉，煙消玉結三田。欲超無上離人天，了取空虛古殿。
　　又
　　欲入全真門戶，行住坐臥寂寥。存心乞化度中朝，塵事般般屏了。
　　莫論黃芽白雪，休搜龍虎嬰嬌。色財無掛火煙消，便是蓬萊三島。
　　又
　　堪歎光陰迅速，日生思慮憂愁。憨憨甘作逝波流，迷戀氣財色酒。
　　日月暗催人老，利名不使心休。爭如放下觀山頭，明月家家盡有。
　　又
　　寒後添些紙布，飢來展手巡街。殘羹冷飯且充齋，柔弱清貧遠害。
　　萬禍皆因心起，無心無禍無災。自從心定守真胎，雲水逍遙自在。
　　又
　　寒後添些紙布，飢來乞覓殘餘。野情喜不擇麤疏，且要遮形楂肚。
　　自歎愚蒙過甚，徒勞設藥防拘。從今放下樂清虛，做箇憨憨暮故。
　　又
　　作伴修行未是，飄飄物外行持。孤雲野鶴任東西，何有些兒礙滯。
　　淡飯尋他兩頓，清清淨淨無為。寂寥瀟灑最相宜，別有一般滋味。
　　行香子二首
　　得得無修，無惑無求。放心閑、無喜無憂。
　　逍遙自在，雲水閑遊。趣空中玄，玄中妙，妙中幽。
　　落魄婪躭，垢面蓬頭。恣陶陶、真樂歌謳。
　　隨緣一飽，真箇風流。這般來無，無來有，有來由。
　　又
　　朝也防心，暮也防心。恐心生、熟景來侵。
　　多能術藝，書畫棋琴。更不生貪，不著愛，步瑤岑。
　　善也由心，惡也由心。善心閑、惡意狂尋。
　　心生虛度，日月光陰。便如雲行，如水去，訪知音。
　　雲霧斂三首
　　匿光輝，認愚鹵。兀兀騰騰，閑裹尋閑步。垢面蓬頭衣繿縷。
　　乞食忘慚，方稱煙霞侶。絕驕矜，趣真素。不受人欽，不擇貧卑處。
　　認正丹陽師父語。了了惺惺，功滿歸蓬路。
　　又
　　做修持，休輕侮。認取雲中，細細清清雨。淨淨泠泠靈芽吐。
　　心外尋求，謾了虛辛苦。坐與行，臥與住。閑裹閑搜，閑暇逍遙做。
　　結就金花開玉戶。一道光明，直射無為路。
　　又
　　告行人，聽少訴。著假求真，也好迴頭顧。勘驗行藏休慕故。
　　不合虛無，怎得蓬瀛住。認元初，歸瑩素。勤拭靈臺，勿使塵埃污。
　　心上貪瞋癡盡去。暗裹功成，有箇真師度。
　　臨江仙三首
　　得得全真真妙理，無為無作無修。自然清淨行功周。
　　祥雲圍絳闕，瑞氣繞瓊樓。心似閑雲無堅礙，身同古渡橫舟。
　　真空空界可相酬。白牛眠露地，明月照山頭。
　　又
　　虛幻浮花休苦戀，南辰北斗頻移。暗更緑鬢盡成絲。
　　百年渾似夢，七十古來稀。奉勸人人須省悟，輪迴限到誰知。
　　修行宜早不宜遲。從前冤孽罪，要免速修持。
　　又
　　稽首吾門諸道友，降心向外休尋。等閑容易費光陰。
　　修行何是若，不了我人心。滅取無明三孽火，勿令境上相侵。
　　本來一點沒昇沈。真閑如得得，步步上高岑。
　　連理枝
　　浮世愚癡輩，一向貪名利。愛海恩山，构繫鎮迷，酒色財氣。
　　筭榮華富貴電中光，好迴心改悔。早早尋出離，默默搜玄秘。
　　寂淡貧閑，隨緣度日，道人活計。守無為清淨行功周，赴瑤池宴會。
　　贈京兆府安王解元#1
　　太原公疾苦，聽予告切。聖賢待把伊提挈，好休歇。
　　筭人生七十，古來云少，看看到也。做箇放下决烈。
　　割攀拽，趣閑閑，歸瑩素，安恬養拙。認靈源，鍊磨明徹。
　　從前孽，向三千功裹，徐徐消滅。青山緑水，五人共賞風月。
　　〔釆桑子〕
　　贈獲嘉王法師
　　譚風偏喜王三父，夙世良緣。休更推延。妻惡兒嫌出世廛。
　　修行外用無為作，囚馬擒猿。不返家園。定做逍遙物外仙。
　　驀山溪二首
　　修行鍛鍊，休覓嬰和姹。認取本元初，起塵埃、須除莫惹。
　　常生正覺，宜向觸來看，絕人情，去浮囂，俗事般般捨。
　　長行坦蕩，閑裹調和假。空裹做真修，恁清清、泠泠脫灑。
　　日中靜損，真正合虛無，樂逍遙，趣閑閑，步步無生也。
　　又
　　塵中碌碌，虛幻名和利。休恁苦勞心，鎮區區，傷神損氣。
　　迴頭是老，悟即便抽身，擠榮華，絕財色，樂道超浮世。
　　恩情愛戀，鼎內如魚戲。休論早修持，甚一日、推他一日。
　　風人低勸，微語破迷癡，早下手，速為之，做箇前程計。
　　青玉案喝馬
　　師真引入修行路，默默無言句。慢慢持修歸真素。
　　般般返照盡成空，馬兒悟。證內外，無塵慮。
　　真清真淨投真處，細細搜尋妙玄趣。勘破浮華清虛做。
　　降魔劍斷孽緣休，馬兒度。步步入長生戶。
　　阮郎歸二首
　　詠茶
　　陰陽初會一聲雷，靈芽吐細微。玉人製造得玄機，烹時雪浪飛。
　　明道眼，醒昏迷，苦中甘最奇。些兒真味你還知，煙霞獨步歸。
　　又
　　閑閑雲水任東西，靈空一片隨。昏昏默默往來飛，前程事已知。
　　真大道，出塵機，般般種種離。重陽許我白牛兒，而今便是誰。
　　卜算子三首
　　四大因緣做，苦海憑船渡。一清風到岸頭，得上無生路。
　　人歎風貧苦，我步閑閑趣。脫體全空沒一文，勝似石崇富。
　　又
　　自入玄門戶，寂淡清虛做。靜裹披搜四假身，勘破塵行路。
　　悟上還重悟，得得真閑趣。收住身中無價真，豈逐人情去。
　　又
　　風漢閑中做，彼岸神舟渡。萬里晴空無片雲，月照曹溪路。
　　割斷冤情苦，默默明玄趣。一任傍人笑我貧，肚裹非常富。
　　水雲集卷中竟
　　#1此詞牌不明。
　　水雲集卷下
　　崑崙山長真子譚處端述
　　沁園春五首
　　愛欲無涯，有限形軀，休苦苦疲。這宿緣分有，兒和女是，他家衣飯，各自相隨。
　　謾使心機，空生計較，大限臨頭孰替伊。當須悟，早抽身物外，也是便宜。
　　蹉跎下手猶遲，切莫外週遊覓妙微。但塵心起處，皆魔孽認，元初本有，鍛鍊昏迷。
　　真靜真慈，玄波滌蕩，自在逍遙境上持。千朝後，現靈臺一點，光射無為。
　　又
　　虛幻浮華，百歲光陰，歎一剎那。謾區區碌碌，爭名利縱，榮華富貴，貪得如何。
　　蜃氣樓臺，虹橋碧落，些子時光長久麼。聞強健，出熬熬苦海，速上高坡。
　　聰明切勿蹉跎，筭世事皆空身莫過。認元初本有，無窮寶染，塵埃蒙昧，慢慢揩摩。
　　保養靈根，頻頻澆灌，水間金花結玉柯。超生滅，這本來一點，無少無多。
　　又
　　好沒來由，名利區區，幾時盡頭。筭榮華富貴，名高位顯，妻兒艷女，肯做持修。
　　冷淡玄門，清虛妙道，苦澀難行孰意留。修行路，悟輪迴生死，有分仙流。
　　除身盡是閑愁，猛割斷冤情去便休。頂青巾布素，隨緣度日，逍遙雲水，物外遨遊。
　　閑裹尋閑，損之又損，火滅煙消絕外求。將歸去，這酆都路變，蓬島瀛洲。
　　又
　　自古愚賢，日月輪催，盡沉下泉。歎張陳義斷，因名利恣，奢華後主，破壞家園。
　　楚廟江邊，漢陵原畔，勢盡還空皆亦然。英雄輩，盡遺留壞塚，衰草綿綿。
　　嗚呼往事堪憐，染虛幻浮華逐逝沿。又爭如省悟，塵勞夢趣，貧閑歸素，保煉丹田。
　　越過輪迴，超昇苦海，直上清涼般若船。逍遙岸，會玄朋瓊路，同訪桃源。
　　又
　　倏忽光陰，四大浮空，是非久堅。這輪迴誰保，朝昏徹被，家緣恩愛，繫絆遷延。
　　一箇真靈，千生萬劫，苦海浮沉逐孽緣。當須悟，在伊家慷慨，生死爭先。
　　聰明切聽微言，好放下閑愁。搜妙玄。認貧閑寂淡，休生惡勘，元初一點，擺出新鮮。
　　直正無私，常行平等，坦蕩逍遙任自然。真功行，向閑中慢慢，積纍成千。
　　望海潮二首
　　全真大道，無為清淨重重障礙堪嗟。每歎自緣，招且不兔，閑遊雲水他趖。
　　無念謗誹邪。願人人早悟，急景浮華。道祖西昇，去尚猶避過流沙。
　　歸地肺復仙家。會雲朋霞友，真樂無涯。虛堂宴賞，蟠桃斕熳，瑤巵共飲流霞。
　　滿坐戴瓊花。得玄玄結正，一粒丹砂。此際功成行滿，同泛渡雲槎。
　　又
　　堪嗟浮世，誰能省悟，人人俗景迷遮。顏貌日衰，殘由尚苦，貪求愛戀嬰娃。
　　慾海浪途賒。被二輪催促，易鬢霜華。忽爾無常，限到著甚理逃趖。
　　爭如悟速拋家。屏塵緣外絕，內固根芽。三千密要，陰功八百，真誠鍊行無差。
　　雲水步煙霞。認三光真秀，凝結丹砂。異日功成去也，牛斗泛靈槎。
　　恣逍遙
　　自慕貧閑，來來懶惰。憨憨地、並無灾禍。殘羹冷飯，全無煙火。
　　喫一盤、肚暖則箇。他是他非，於予可可。眼前事、近來識破。
　　騰騰兀兀，隨緣且過。恣逍遙、住行坐臥。
　　南柯子二首
　　頻剔靈明燭，勤磨智慧刀。萬緣一豁絕絲毫。鍛鍊元初，終始莫辭勞。
　　水底霞光超，山頭雪浪拋。虎龍蟠鼎繞週遭。鍊就仙丹，步步上青霄。
　　又
　　雲去南山靜，風來渭水寒。凌波凝結一團團。萬里晴空，清爽此時觀。
　　雄劍鳴開匣，人頭落玉盤。一輪明月上欄杆。了了從斯，心意始閑安。
　　黃鶯兒令
　　活鬼活鬼，日日市廛，爭名競利，為戀他好女嬌兒，把根源輕棄。
　　早早不肯尋出離，大限來何計。想你也沒分昇天，卻有緣入地。
　　菩薩蠻
　　慧刀揮處人頭落，虹霓萬道衝雲腳。滅盡我人心，何勞向外尋。
　　白蓮生火裹，法忍無生死。忍辱兩皆空，龜毛兔角同。
　　瑞鷓鴣十一首
　　修行休覓虎龍兒，只要靈明識本機。昏則彌陀成外盜，悟來煩惱是菩提。
　　常搜己過心明顯，唯見他非性轉迷。打破般般休歇去，虛堂深處伴牟尼。
　　又
　　修行休覓虎龍兒，火滅煙消財色離。內鍊氣神成九轉，外除清慾卻三尸。
　　居常休話他長短，處淨宜搜自己非。長使靈根無罣礙，自然證果佛菩提。
　　又
　　修行頻剔性中燈，照破從來闇裹昏。物物頭頭休染著，昏昏默默絕言論。
　　超凡人聖非由我，地獄天堂總在君。唯有一條真正路，居常牢閉四城門。
　　又
　　人人學道慕腥羶，嗜酒迷花罪孽纏。心慕腥羶傷物命，意生貪愛損根源。
　　唯論藥術矜能解，豈信金科秘妙玄。如悟本空休歇去，一齊放下學修仙。
　　又
　　修行心鍊似寒灰，放下癡貪氣色財。人我怎生成道果，是非難得產真胎。
　　無明滅盡朝金闕，情慾俱忘拜玉階。修鍊直須煙火滅，為心低處有蓬萊。
　　又
　　本來真性是玄機，只在靈明悟得時。火滅煙消成大藥，境忘心盡見菩提。
　　虛閑清淨真仙路，寂寞無為出世梯。一法不生無罣礙，修行唯是這些兒。
　　又
　　修行須唱落花蓮，損損閑閑任自然。日上莫談他事短，時中頻整自心偏。
　　休離方寸搜丹藥，莫外週遊覓妙玄。長使靈臺無一物，便成九轉產胎仙。
　　又
　　修行非易亦非難，應物慈悲認內閑。意上有塵山處市，心中無事市居山。
　　常耕清淨田三段，定守無為舍一間。地久天長專一志，自然結就紫金丹。
　　又
　　莫言容易做修持，損損存存恐礙違。兩飯慮頻侵道友，一錢外恐損希夷。
　　衆中戒口忘矜俊，獨坐防心斷騁馳。十二時中常返照，猶疑暗察有無私。
　　贈王公雲庵
　　王公幽隱遠佳餐，保護靈根守內閑。意上有情山處市，心中無慾市居山。
　　頤神須要常溫暖，鍊氣功成拒暑寒。專一始終無變異，自然凝結寶琅玕。
　　贈郭公
　　休心損事養根源，寂淡清虛守自然。積德仁風師孔孟，僻潛高潔傚顏原。
　　定觀明月三秋夜，妙趣玄風九夏天。詩酒琴書誰可並，野夫常許似龍眠。
　　望蓬萊五首
　　真大道，損損做修持。到處受人欽供養，得便宜是落便宜。步步入青泥。
　　為貧漢，寂淡莫相違。外貌常教人見畏，內容默默採靈芝。指日赴師期。
　　又
　　聽咨告，少事要君知。萬事苦求終害己，得便宜是落便宜。伶俐不如癡。
　　真修鍊，心外莫行持。衹墟眼前為見在，自然煩惱不相隨。步步入無為。
　　又
　　行大道，認取坎和离。一點來時顛倒處，兩般消息與搜披。玄妙不難知。
　　休外覓，識取自菩提。有相身中成鍛鍊，無為路上證牟尼。指日跨雲霓。
　　又
　　全真妙，無我亦無人。無作無為絕視聽，謙和柔弱沒疏親。寂寞守清貧。
　　玄玄處，得得好良因。一點無生真自在，湛然常寂本來真。功滿列仙賓。
　　又
　　長真子，日計旋尋求。隨分隨緣消舊業，閑愁閑悶一時休。明月照山頭。
　　常澄湛，無證亦無修。自在不居因果界，逍遙穎脫出沉流。功滿到瀛洲。
　　滿路花三首
　　因師超苦海，捨俗探幽玄。頓居歡喜地，認貧閑。
　　是非人我，豈論與愚賢。步步清涼路，信任遨遊，兀誰知恁恬然。
　　也無心、遠望神仙，到了分隨緣。堯年豐歲稔，謝皇天。
　　水雲活計，只覓一文錢。損損閑閑趣，寂寞無為，任他歲月綿綿。
　　又
　　重陽佳節至，雲水寄天涯。玄朋邀共飲，賞黃花。
　　特臨雅會，南望翠煙霞。極目嵐光裹，隱約依稀，瑞雲深處仙家。
　　任陶陶、暢飲喧譁，魷泛笑擎誇。樽前唯對酒，喜何加。
　　浮金瀲灧，默默採靈葩。飲罷還重勸，不醉無歸，月明初上窗紗。
　　又
　　上無三瓦舍，下沒一犂田。水雲真活計，且隨緣。
　　街前展手，化箇有緣前。此前字以寓其意。獨步歸來晚，萬里晴空，臥聽虎嘯啼猿。
　　趣閑閑、真樂無邊，一派滚靈泉。鼎中真火降，永凝鉛。
　　虎龍蟠遶，真秀結根源。默默無為坐，獨守孤峰，一輪明月流天。
　　搗練子五首
　　搗練子，具如何。從前罪孽暗消磨。囉哩唆，哩唆囉。
　　從初得，認波羅。色財勘破撲燈蛾。囉哩唆，哩唆囉。
　　又
　　聽分剖，這風哥。尋常只恁囉哩囉。囉哩唆，哩唆囉。
　　些兒話，不須多。交賢會得笑呵呵。囉哩唆，哩唆囉。
　　又
　　清淨法，越婆娑。神舟穩駕渡沉波。囉哩唆，哩唆羅。
　　早下手，出迷河。伊還不悟轉蹉跎。囉哩唆，哩唆囉。
　　又
　　浮華事，夢南柯。流年電閃下輪坡。囉哩唆，哩唆囉。
　　早脫離，出漩渦。兩輸日月疾如梭。囉哩唆，哩唆囉。
　　又
　　風人唱，破迷歌。迴心與我見彌陀。囉哩唆，哩唆囉。
　　十搗練，要調和。恩情慾愛是冤魔。囉哩唆，哩唆囉。
　　漢宮春三首
　　甲子天元，遇明朝聖代，神仙出世。仙師密遣，故我水雲東歷。
　　山遙路遠，渡難阻、豈辭迢遞。惟念念，人人未悟，虛華戀著家計。
　　輪迴最苦省悟，照前賢作用，如何脫離。塵緣屏絕，漸迤可親玄理。
　　功成氣結，得指日、身超仙位。歸去後，鸞鶴引赴，蓬萊真會。
　　又
　　欲入無為，樂閑中閑裹，祇這些兒。惟論目下，未來已往休披。
　　常行坦蕩，遠財色、人是人非。新來恁，怡怡內樂，境上無掛毫絲。
　　昏昏默默得也，向無中捉住，真箇根基。惺惺灑灑，無用無作無持。
　　頭頭返照，自然理、觸處暉暉。誰會得，清風皓月，湛湛兩箇人知。
　　又
　　自慕貧閑，便摧強挫銳，柔弱和光。塵緣頓捨，慧燭朗爇靈房。
　　七門返照，用七寶、密密鋪粧。擒猿馬，邪生智巧，鍛鍊列另端行。
　　清淨自然守守，守無為常善，一炷心香。平康宴樂，玉液酬泛瓊觴。
　　雲朋霞友，笑諠譁、金玉玎璫。人去後，雲收霧歛，澄澄月滿虛堂。
　　長思仙（長相思）九首
　　朝思仙，暮思仙，思憶真師四五年。惟愁功未圓。
　　功須圓，行須圓，功行雙全作大仙。携雲歸洞天。
　　又
　　外奔馳，痛鞭持，習性調和路不迷。清溪香草肥。
　　芒兒歸，牛兒隨，明月高空照古堤。人牛不見時。
　　又
　　金要多，銀要多，奴馬田園苦要多。臨行孽更多。
　　貧如何，富如何，萬事無心只恁何。將來奈我何。
　　又
　　道人心，處無心，自在逍遙清淨心。閑閑雲水心。
　　利名心，縱貪心，日夜煎熬勞役心。何時休歇心。
　　又
　　修行心，包容心，一片清虛冷淡心。閑閑無用心。
　　滅嗔心，去貪心，寂寞清貧合聖心。無生現本心。
　　又
　　好顏容，似花紅，莫待馨香逐晚風。臨頭始悟空。
　　妙搜窮，脫凡籠，猛烈灰心出世雄。功成三島峰。
　　又
　　遇風仙，接幽詮，雲水飄蓬鎮日閑。靈明現本元。
　　結真鉛，溉清泉，須信壺中別有天。逍遙得坦然。
　　又
　　得還無，合虛無，湛湛澄澄有若無。元初無更無。
　　理清虛，證空虛，一點靈源實若虛。光明徹太虛。
　　又
　　得玄玄，悟三三，火滅煙消風害譚。昏昏保玉男。
　　趣閑閑，認憨憨，一性渾如月正南。澄澄現碧潭。
　　憶王孫七首
　　神舟穩駕出沉流，明月輝輝命自周。兩箇先生暗點頭。
　　有來由，萬劫輪迴向此休。
　　又
　　修行誰會把心降，赤鳳驅將飲碧江。調引嬰嬌笑舞雙。
　　剔銀缸，物物頭頭現曉窗。
　　又
　　從初得得便風流，降伏龜蛇住定州。千日丹成永永收。
　　好因由，自在逍遙萬事休。
　　又
　　心中無事氣神和，不覺欣欣言語多。劍用道鋼磨更磨。
　　害風哥，割了舌頭趕退魔。
　　又
　　塵寰財色苦相縈，著愛浮華役此身。好悟靈源一點真。
　　絕貪嗔，便是逍逼到岸人。
　　又
　　無無無有有無無，悟得無無便不愚。日月年時損壯麤。
　　見元初，萬道霞光攢寶珠。
　　又
　　茫茫苦海兩無邊，無限迷魚〔沉〕黑淵。我擲金鈎釣有緣。
　　緣兒牽，引上神舟採玉蓮。
　　減字木蘭花六首
　　全真門戶，靜靜清清無作做。非易非難，財色無明盡結丹。
　　真龍真虎，境滅心忘知去處。鉛汞相傳，交媾須離種種邊。
　　又
　　逍遙自在，去去來來無罣礙。一片靈空，處處圓明無不通。
　　無分內外，瑩徹周沙含法界。遍照無私，明月高穹秋夜時。
　　又
　　心顛意耍，難辨身中真共假。意耍心顛，招得全生罪孽愆。
　　心寧意息，定裹閑閑明慧力。意息心寧，道自歸而神自靈。
　　又
　　遇而不悟，可惜惺惺逐慾去。目下蹉跎，教我如今怎柰何。
　　他時若到，悔晚投玄親妙道。早早迴修，免向三塗六道遊。
　　又
　　水雲皮袋，似水如雲長自在。自在閑人，閑裹搜尋物外身。
　　任行任住，色外真空閑裹做。欲覓真空，祇在南山盡靜中。
　　又
　　塵心起處，隔了逍遙雲水路。不起塵心，色相還空猿馬擒。
　　而今勘破，保守天真閑裹過。欲識天真，白玉黃金鑄就身。
　　武陵春
　　贈李道人拆字
　　□日勸君君不省，□下越貪忙。□識常常內轉傷，□肯恁思量。
　　□養靈根牢固取，□目好迴光。□兀騰騰萬事忘，□內熱仙香。
　　南鄉子
　　物物不追求，兔有人前寵辱憂。世路巧機齊放下，休休。
　　順著人情不自由。最好把身囚，落魄隨緣雲水遊。
　　乞食存心消舊孽，修修。譬似無常限到頭。
　　永遇樂
　　贈濬州王三校尉
　　飄逸閑行，坦然穩路，任雲任水。落魄婪躭，蓬頭垢面，朝日常如醉。
　　騰騰兀兀，遨遊閑散，去住並無縈繫。覓殘餘、填腸塞肚，到處夜來闓睡。
　　人人未悟，修持都是，自著難為割離。愛慾無涯，煎熬苦海，生滅何時已。
　　一蓑一笠，隨緣且過，便是道人活計。你咱自、迷情未肯，且祇恁地。
　　踏莎行十二首
　　雲水閑人，婪躭布素。逍遙物外煙霞步。存心乞化度朝昏，巡門喏諾須分付。
　　水定雲閑，不隨他去。煙消火滅清涼趣。此遊聖境又空迴，携筇獨上長安路。
　　又
　　屢勸聰明，聰明不悟。尋常相付留詞句。詞中唯是勸迴修，何曾詞裹依他做。
　　早悟輪迴，速尋出路。二輪催促朝還暮。今生榮貴是前緣，來生果報將何去。
　　又
　　捨俗修行，超塵歸素。安恬寂淡忘思慮。顛狂猿馬鎖空房，靈源一點常教住。
　　莫覓金翁，休搜龍虎。清清閑暇逍遙做。慧風吹散嶺頭雲，一輪月照曹溪路。
　　又
　　步步無生，緣親禪道。明來暗合通莊老。風仙十載去朝元，處端雲路將應早。
　　悟正身中，無窮真寶。因緣漏果何須造。閑閑活計我家風，逍遙坦蕩吾門好。
　　又
　　既得修真，須搜玄理。心中事事都忘棄。因師妙旨悟元初，山頭一點光明起。
　　落魄生涯，水雲活計。遨遊坦蕩紅塵裹，諸公休訝這風人，尋常只恁哩囉哩。
　　又
　　戆戆憨憨，無言無說。自慚謾設虛分別。從今更不外奔馳，其中尤妙偏宜拙。
　　收捲精神，藏輝跡滅。空生煩惱齊休歇。祇陀園裹種瓊花，芬芳一朵金蓮結。
　　又
　　纔見春花，又逢秋月。春花秋月何時徹。勸君速悟勿蹉跎，壺中別有嘉時節。
　　斷愛超塵，當須猛烈。元陽固鍊搜玄訣。神珠磨鍊莫交昏，無來不去超生滅。
　　又
　　忍辱常餐，永除濁酒。洗心滌意忘諸有。存存損損了空虛，安安穩穩無他走。
　　靜靜清清，天長地久。春花秋月堅堅守。騰騰兀兀向前行，昏昏默默合著口。
　　又
　　一顆玄珠，從來蒙昧。貪嗔癡染難分解。頓修滌蕩不交昏，輪迴生死都無礙。
　　急急行持，休生退怠。綿綿鍛鍊須寧耐。了心何處是歸期，彩雲鶴引蓬萊會。
　　贈興平趙六士
　　百歲榮華，星移光烈。人身難保朝昏徹。恩情眷愛已收空，不時大限將分別。
　　早悟輪迴，驚生慘切。割情捨愛親玄訣。公還猛烈入清虛，風人許你開心月。
　　寄京兆徐公
　　方寸靈田，何曾拂掃。塵埃久暗生荒草。神泉散漫不凝澄，如何結得長生寶。
　　雲水尋真，逍遙訪道。離家便是離煩惱。聰明如悟肯休心，孤峰共飲蟠桃老。
　　贈王三校尉
　　稽首王公，微言少告。殘年霜鬢君今到。攀緣恩愛幾時休，閑身強健灰心好。
　　深理幽微，世情顛倒。寂寥瀟灑搜玄奧。水雲同步訪丹陽，孤峰共飲蟠桃老。
　　贈濬州王四郎#1
　　賢兄來到，說公深淺。我聞聽、忽生歎羨。一母三枝背長情，安忍心變。
　　悔前非、改行方便。聰明省會，速來見面。與仁兄、和顏懽宴。
　　稍有違情定風子，决成宛轉。水雲去、更無廝見。
　　澆溪沙
　　辭賈公
　　雲水飄飄物外遊，垂綸獨釣大神舟。遇迷苦海不吞鈎。
　　卻返碧波歸去後，家山重會馬丘劉。玉壺金液宴仙儔。
　　〔寄盧公〕#2
　　長生先生作滿庭芳，讚道釋，寄助緣盧公武德。
　　釋氏禪宗，老君道祖，呂鍾海蟾明天。重陽立教，東海闡良緣。
　　唯度丘劉譚馬，分異派、王郝先傳。將來去，十洲仙會，霞友性團圓。
　　成仙。非難易，行修八百，功了三千。待天書紫詔，性命完全。
　　要出陽陰之殼，常無染、萬物無愆。真了了，龜蛇蟠繞，陰盡去朝元。
　　水雲集卷下竟
　　#1此詞牌應為『轉調踏莎行』。
　　#2此詞乃劉處玄撰，非譚氏之作。
　　後序
　　人生天地間，圓首方足，抱識含情，禀五行之秀，為萬物之靈，佛性仙材無不具，藥爐丹竈無不備。若能屏嗜慾，棄浮華，絕貪求，去名利，靜息虛凝，則可以長生久視。長真譚公仙人，以宿緣符契，壯歲得遇重陽祖師，與丹陽、長生、長春同師也。厥後相從真人，西抵汴梁，付以口訣。後至洛川，積功累行，先厭世而登真。有留語錄詞章，僅數百篇，皆包藏妙用，窮達造化，命之曰《水雲集》，傳之四方久矣。值丙午間，濬郡大水，漂沒其板。神仙長生劉公聞之，不勝憫悼，即命工重刊於東萊全真堂。今又值累年兵革，天下無有全者。路鈐高友并其妻孟常善，舉家孜孜慕道，往來於淮楚間，訪尋真人遺藳。乃於門弟子處，疑若神授，得其全帙。恐其斯文泯絕，今復鏤板印行於山陽城西菴。實見高君用心於教門之切也。嗚呼，真人羽化已久，斯文不可再得。及見僕先父所作前序，又屬予為後跋。遂不揆荒蕪，勉述。
　　又
　　僕一日編類諸仙降批詞頌《珠壁集》間，忽有高牙大蠢，森擁蓬扉。僕愕然興之而迎其門，乃蕭師故來下盻。相揖而進之，謂予曰：頃有道友張志全，不遠數千里而來，擁斯長真子譚師父平世述作《水雲集》一部，特以見遺某。然而不解文墨，忝於教門，粗欽慕之。柰屢經兵火，將諸全真玄奧之書板集，俱已焚毀殆盡。唯有此集，幸好事者藏諸屋壁，仍存焉。若不再行鏤板，傳於四方，誠恐泯絕，又閡將來慕道者參訪耳。願為重刊之序。僕應之曰：曩者有東牟范學正父子，才高歆向，學富固彪，已序之矣。僕安敢措乎耶。屢辭不獲，聊為散語，以塞雅命云爾。峕己丑年重陽日。