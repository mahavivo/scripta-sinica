自然集
　　經名：自然集。原不著撰人，應為元代道士鄧學可撰。一卷。底本出處：《正統道藏》太平部。
　　自然集
　　道詞#1
　　〔仙昌〕點絳唇
　　道妙玄微，先須要悟明心地非容易。見放着古聖文書，內隱着真消息。
　　混江龍　若說着胎元根蒂，只除是含光默默守虛極。去動中求靜，靜定是幽微。默坐忘言，方是道羣居，緘口是道根基。有一等明師自高自大，狂言詐語。道聽塗說，自把他元神昧。全不怕上天照察，也不怕六道輪迴。
　　油葫蘆　道本無言行，妙理奪天地髓。就中只許自家知，無中生有人還會。玉爐內常把陰陽來配。要進火功莫得遲，雙關透入泥丸內。自然顯光輝。
　　天下樂　金液還丹下玉梯，烹煎白雪飛。黃芽漸長，生天地質。體內真路不迷，化瓊漿滿玉池。
　　後庭花　饑中飽飽後饑，飲醍醐滋腎水。將地戶牢關閉，化真精吞玉蘂。吐虹蜺黃庭內相會，見金公紅了面皮。將嬰兒和戊己，共元神相護持。
　　柳葉兒　直趕到天宮裹相會，有姹女雨淚悲垂，丁郎見了長吁氣。配佳期，霎時間聚散分離。
　　金盞兒　山頭雪巽風吹，甘露降飲刀圭。調停火候功夫細，久全陰靜養神龜。丹成金滿屋，烏兔任東西。若是將坎離顛倒，鍊魂魄養胎基。
　　賞花時　暫選一片白雪滿地堆，運二氣相交飲玉杯。三田內溫習四相和合體，五明宮守真實。〔么〕：鍊六尺身軀修自己，變七朵金蓮到處隨。配八卦跨鸞歸，至九霄雲外，十分的顯雄威。
　　煞尾　十載苦修行，九陌為活計。八百行修成玉體，七星劍從來除下鬼。六合內參透希夷，唱道習五祖無為。四闤內功夫誰得知，養三田聚美。有二天神相濟，現一輪明月照玄機。
　　〔南呂〕－枝花
　　自從俺學出家，偶然把明師遇。受辛勤十數載，無明夜辦功夫。傳的是道妙虛無，教我緊把丹田固。為殘生作道術。行火候煅鍊增加，入靜定方為沐浴。
　　梁州　寂然不動分毫志，鍊金丹除了厄苦離塵俗，換了凡軀忘言减語，片時間收歛鉛汞聚。有根蒂伏樸歸真，有志氣騰雲躡霧，有緣分飛上天衢。初學篤志真言語，見世俗人貪財好慾不顧殘生，一箇箇要儹金珠。大限到百事都無，費精神使得乾枯。從今至古，神仙本是凡人做。定浮沉認賓主，收汞收鉛莫遲阻。自問他有有無無。
　　告皇天　化清香吹入中霄路，一時間造化須臾。舞翩翩海底尋鷗鷺，喜的是冷淡蕭疏。弟子師徒，笑吟吟同步赴仙都，蓬萊三島歸家去。晝夜功夫無思慮，冥冥杳杳，恍恍惚惚。天門開放道清虛，地戶牢關抽添無數。澄澄湛湛功程做，獨坐忘言默語，駕河車上下寬舒。功成純粹守，似有卻如無。明明地不昧元來路，包含萬象體不掛絲銖。
　　烏夜啼　運坤火乾天霧，要慇懃守玉爐。鍊真汞成至寶，烹白雪似金珠。煅黃芽做地母，飲刀圭習真土。將龍虎來擒伏，呼風喚雨。
　　煞尾　化金仙脫體乘風去，一道寒光滿太虛。有嬰兒有姹女，有黃婆配親女。霎時間會雲雨，眾仙歡箇箇舞。出了世塵離愛欲。早則不回頭，一心覓鍾呂。直至蓬萊伴師祖，同共羣仙一處宿。昇降三宮到紫府，調息綿綿鍊真土。收歛黃芽治龍虎，騎坐白鶴跨鸞輅。離卻凡間登仙路，再共清風做伴侶，又共明月做道主，飛入天宮翫仙府。
　　〔雙調〕新水令
　　我在這門中，整窮究了數十年，纔參透了聖人機變。定浮沉歸妙理，進坤火鍊丹田。先鎖住意馬心猿，更不把世俗纏。
　　駐馬聽　行的是調息綿綿，呼吸風雲有後先。比及得三宮昇變，九還七返妙中玄。駕河車搬運走如烟，化清風直至金公院。若要道心堅，黃河浪滚泥丸轉。
　　步步嬌　大道從來人難羨，有影無形現。壺中別有天，鍊就金丹養胎仙。雙關路上炁連連，醞甘露頻吞咽。
　　沉醉東風　大限到來不選，也不論富貴高官。直推到幾時休幾時休，每日價頻發願頻發願。今年推到來年，擔閣修行行路兒遠。生死輪迴怎免。
　　雁兒落過得勝令　俺也曾遇明師將真道傳，指與無為傳。教我少貪心少愛慾，教俺多辦工夫多修善。教俺休把利名牽，教俺多看些古書篇。盡都是通玄處，教俺共真師子細研。若是俺功全，得造化無人見。正是心也堅，心堅得自然。
　　沽美酒　將鉛汞鼎內煎，鍊至寶用乾乾。妙在前弦與後弦，分明有路顯。引元神赴宮殿，妙用三關機變。一炁來透徹三田，九轉爐中烟焰。龍虎龜蛇蟠旋，出於自然，自然有一箇無為真人出現。
　　川撥棹　好教我笑喧喧，共諸仙一處眠。也不索訪道參禪，常要默坐忘言。調真息若不炁喘，有先天有後天。
　　殿前歡　勸英賢，請君常看指玄篇。無為大道人都戀，要行滿功圓，跨鶴兒飛上天。方纔入無為傳，早則趁了修行願。修一箇不來不去，誰肯戀在世長年。
　　歇指調　這回再誰把世俗纏，超凡入聖隨機變。道法雙忘緊固抽添，唱道真至蓬萊閬苑。做下部自然集，早則是虛無篇。願心滿。
　　　　〔正宮〕滚繡毬
　　辦功夫定慧開，鍊三皇結聖胎。嬰兒猛然驚怪，須臾間飛過靈臺。到黃庭內院，歡動陽關將龍虎排。霎時間打成一塊，定浮沉煅鍊三灾。三華聚頂泥丸路，五炁朝元遶玉街。下十二樓臺。
　　倘秀才　調和就鉛汞冶，驀見坎女離男打乖。自有金公一處埋，成造化笑詒詒快哉。
　　端正好　誰知道我靜中行功勞大，這回早不染塵埃。幼年間曾把明師拜，教俺跳出迷魂寨。
　　迎仙客　長將他玉爐關，須要這八門開。用坎離顛倒栽，駕河車牛旋買。搬載入宮來，收歛在三田外。
　　紅繡鞋　坐臥處陽昇陰降，一竅開百竅齊開。九還七返定三灾，呼吸開歸妙道，調真息透盈腮，治精華歸炁海。
　　鮑老兒　鍊元神觀自在，養胎仙笑顏開，三田炁滚透胸懷。煅至寶功勞大，萬語千言句句該，都出在道德陰符界。發動天關潤九垓，採藥物在乾坤外。白雲堆裹飛昇快，變化累劫修來。
　　耍孩兒　初學篤志真心愛，廣看些經書註解。忽然間心地悟豁然開，自想往日沉埋。果然實有登仙路，任意縱橫到處該。還了這冤家債，這回萬緣齊斷不染千灾。
　　－煞　靜中功默默的行，點刀圭分皂白。靈臺無物當寧耐，脫離生死修真路，倒把枯松日夜栽。權且將時光來待，咫尺的是功圓行滿，獨步上天台。
　　二煞　也不索看三教書，也不索學七步才。只要昏昏默默將功程捱。鍊成玉體乘風去，一道寒光入聖階。做一箇蓬萊客，全憑三千功行滿，便要離俗骨得仙胎。
　　三煞　憊時節跨青鸞飛上天，駕白鶴復地來，飛昇變化登仙界。黃芽漸長人難識，玉兔窩中好避乖。權且將時光待，咫尺的功圓行滿，獨步上天台。
　　煞尾　有靜功有定功，無罣得無罣得。這回還了人倫債，跳出迷魂是非海。
　　〔正宮〕端正好#2
　　撇〔罷〕了是和非，〔拂〕掉了爭和鬥，把俺這心猿意馬牢收。我則待舞西風雨葉寬袍袖，看日月搬昏晝。
　　滚繡毬千家飯足可求，百衲衣不害羞。問麼破設遮著皮肉，傲人間伯子公侯。我則待閑逼遙唱箇道情，醉醺醺的打箇稽首。抄化聖湯仙酒，杖瓢鉥便是俺的行頭#3。我則待今朝有酒今朝醉，明日無錢明日求。到大來散袒無憂。
　　倘秀才　有一等積書與子孫未必盡收，有一等積金與子孫未必盡守。我勸你莫與兒孫作馬牛心今日箇雲生山勢巧，來日箇霜降水痕收。怎熬得他烏飛兔走。
　　滚繡毬　恰纔見元宵燈挑在手，又〔早〕見清明門前插楊柳。正修褉傳觴曲水，不覺的擊鼉鼓競渡龍舟。恰纔是七月七，又早是九月九。咱能勾幾番兒歡喜廝守，都在煩惱中過了春秋。你見這紛紛的世事恁待要隨緣過，都不顧急急光陰似水流。白了人頭。
　　倘秀才　有一等人造花園磨磚砌甃，有一等人蓋亭館雕一梁畫斗。費盡功夫得成就。今日做了張家地，明朝做了李家樓。剛一似#1翻手覆手。
　　滚繡毬　剗荊棘〔當〕做沼池，去蓬蒿廣栽花柳，四時間如開綿繡，主人家能幾遍份來往追遊。俺這裹亭臺即漸衰，花木取次休，刑棘又還依舊，使行人嘆源流。往常時奇花異卉千般秀，今日都做了野草閑花滿地愁。信不是葉落歸秋。
　　呆骨朵　休言道堯舜和桀紂，則不如郝王孫譚馬丘劉。他每是文中子門徒、亢倉子志友。休言為吏的張平叔、偃月的劉行首。則不如闡全真王祖師，道不如打回頭馬半州#5。
　　醉太平　漢鍾離本是箇帥首，藍采和〔本〕是箇徘優。懸壺子本不曾去沽酒，鐵拐李火焚了尸首。賀蘭仙引定箇曹國舅，韓湘子會造逡巡酒。呂洞賓三醉岳陽樓，度了一株緑柳。
　　尾　休言功行何時就得到玄關便可投。人我場中枉馳驟，苦海彼中早回首。〔說甚麼〕四大神遊，三島十洲。〔這〕神仙隱跡埋名，他則待目前走。
　　又正宮（缺題）
　　我做的利己脫身術，恁做的害眾成家活。恁道我風魔你更風魔。俺這裹無名無利都參破。你利害有他這天來大。俺這裹笑一合利名場朗然識破，沒來由為兒女劫劫波波。便儹下不義財、積下些無用貨，死臨頭怎生逃躲，少不的打輪迴作馬騾。明放着天堂有路人行少，地獄無門去的多。落落魄魄。
　　自然集竟
　　#1本篇所載均為散曲。原本缺漏曲調，今擬補。
　　#2 按此首原本題『 正宮』 ，缺曲牌。今考明朱權編《太和正音譜》所收鄧學可套曲為［正宮·端正好］《樂道》，即此曲。以下據明本校改，不復詳注。
　　#3 明本此二句作『抄化些利湯殘酒，咱這愚鼓簡子便是行頭』。
　　#4剛一似：明本作『大剛來只是』，亦通。
　　#5明本些一句作『 若不是闡全真的王祖師，拿不着打輪的馬半州』。