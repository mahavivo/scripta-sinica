太上靈寶淨明九仙水經
　　經名：太上靈寶 淨明九仙水經。撰人不詳。一經。底本出處：《正統道藏》太平部。
　　太上靈寶淨明九仙水經
　　通乎一身而周行於四肢者，血也。合乎陰陽之理，適乎高下之宜。調暢則理，窒礙則壅，譬之水焉。水之為物，行乎地中，貫於江河沼址，入乎海。而所以流通者，以如是也。善養生者，因炁以運之而已。且以水能載舟，亦能沈舟。血脉之用，亦可以生，亦可以死。上士體血炁，而求之於水，得手足陰陽，知所起，知所止。而觀水之妙宜，有曲有折，有伏有沈，有弱有強，有分而為孤，有聚而為淵，蒸以為雲，澤以為雨，善得血脈之理者，亦如是也。故血起乎臍，行乎四肢。本乎心，歸乎頭，聚乎腎，各有所合也。如小腸大腸，合於江淮。心與心包，合於漳䴖。推其妙而行之於圖，則其絡脉交通之義，散聚運通之術，道所本矣。仙人葛仲卿曰：人之有血，如地之有水，自川流而為江漢，達於大海。海者，善變化諸水也。尾閭泄而通乎天，元炁運之也。血脈之運用，周乎四肢，自手足之指而行乎心，經要其所生。生乎臍也，朝乎肝也，主乎心之正宮，闔闢發散乎肺之正位，脾為之本，今謂之血母。血母者，脾主藏下合湖故也。腎者，海也。海類衆血，血於此化，化為真精，發而元炁。元炁運血，以為流通，故朝於頭。頭之青髮，天之雲也。散之為汗，天之雨也。汗之為雨，適其和則正，過不及則為害。養生之道，知天之所為者，一取於日月之行，不知水亦幾道也。傅處士曰：子不觀於炊爨乎，觀炊爨而鼎飪之事畢矣。火者，元炁也。水者，血也。蒸之物，生之為熟，五藏之變也。其炁上達，朝天宮也。其欲熟未熟之間，有水流而下，則今黃芽、白雪也。慎子曰：吾其玲者為火滅，不熟者為甑泄，有不應炁而釜水竭，有擊搏而嗚，此自然之義也。隱玄子通乎經水之所造，以道生一，一生二，二生三，三生萬物之數，隨五行而變遷之得水經之標本。凡曰父母生，炁有厚薄，時有早晏，得水脉盈虛之數，於是而配之五藏，參之以地中之水有所證。以謂腎水合海，脾水合湖，肺水合江，肝水合濟，各有正道。其分枝有道，其發源有歸，於是而制圖，而經水之理得矣。炁之運者，元綱也。血之運者，水經也。知血之道路，周於身，會於五藏，所起所歸，則知河通天，天通海，海會於崑崙，而黃河逆流矣。
　　元降圖
　　雉子曰：夫人生於父母之早晏、厚薄之不同者，皆以筭定之，而大丹啟矣。算者，年月日時也。凡以父母所生受胎時日，先下本生積年，次下乾坤二篇之策，次下大衍之數，以三百六十除之，其不盡者以四時除之，得其餘數以知水經之所起。起五藏而循之，則知所始也。知所始而後生之，天地之機也。袁知機曰：人之流於身者，血也。血運而潤於四肢，父母之孕得其勝者，先之所起。故有髮盛至老，不待服餌修養而墨黑鬚髯，垂鬍陰藏陽藏年。未壯而早衰者，知算所起，知筭所窮，乃能安所用。疏而別之，運而行之，以治以塞，如禹治水，則吾之水經，可以意會而理推也。扶風吴夫人曰：水之道紀，自海積之孤而生河，通乎天，天自河而取之海，其潮應有地理，各有紀。且勿言之，則以血之周身，其數三萬六千五百丈，如絲之在筐也者，為不覆有條理綱紀。吾常以水一、火二、木三、金四、土五，述其盈數，以其成數，論其窮數。每數起一尺以至一分，推而究之，自夏至而潮應退，冬至而潮應來，各有相脗合也。今夫地形之高下，觀海潮而知所在各不同。人炁之厚薄，舉父母生年月日時，而所起不同也。達士由數以悟道，道之融於一身，豈間內外哉。胡安公常為弄潮者，知潮之早晏、進退、勇猛、疾徐之妙，蹈水而不畏也。劉延卿就學弄潮之法，安公對以手足陰陽之論，授之五藏銅人龜鑑，九年而蹈水，出入去來之勢不差也。
　　丹陽許子曰：大哉，海水之潮。於是，取潮應之妙，究心三十年，得水經之道，述水經云耳。
　　太上靈寶淨明九仙水經 竟