葆光集
　　經名：葆光集。元尹志平撰。三卷。底本出處：《正統道藏》太平部。 
　　葆光集序
　　伏以渾淪未判，已含天地之真；清濁將分，遂運陰陽之妙。由是三才既立，萬化俱成，品物咸亨，異人間出。如真人者，姓尹氏，世族滄洲人也。祖先一母，三產九男，中內七人，各封八縣。厥後簪纓熾盛，抑今碑銘昭然。至真人愈為盛事。童年入定，看乾坤造化之原；丱歲出家，了性命超昇之訣。接人救物，考古規今，窮萬事之始終，列千賢之先後。博施廣化，汎愛寬容，為而不爭，犯而不校。欲仁而斯仁至矣，不善者亦善覆之。蓋由達向背之情，曉幽明之故，既已往而弗諫，但將來者可追。知進退存亡，恕大小多少，流言不入，任毀譽以何移；凡事飽諳，信浮沉而所適。隨流若類，混迹同塵，受垢安身，託詞警世。清吟編簡，意傳萬古以無遺；法語敷揚，志取一時之有補。可以繼全真而演教，叙正派以流芳，開衆妙之玄門，指三清之直路。高縣慧日，照破邪陰，大振宗風，蕩除凶穢。故使門庭灑落，境界清涼，屏幽夜之迷途，附長春之勝域。擬開靈沼，植萬朵之金蓮；空駕神舟，載一輪之皓月。是知人難調制，道不加行，可懷寶而坐忘，或寫憂而遊戲。不離方寸，歷遍遐荒，復挈大千，納于毫末。心田晃朗，照知聞見覺之前；性海淵澄，湛成住壞空之後。感而即應，捨之則藏，淡泊于無生，逍遙于寂滅。如如不動，冥超劫外之天；了了常存，永在現前之地。般般勘破，處處圓成，信手拈來，轉頭放下。諸門遍曉，悟萬法以歸心；多劫曾修，證一真而合道。是以曩離塵世，久處仙鄉，優遊于碧落之中，冥賞于清都之內。上方尅約，等師父之千年；下會來期，誕自身于次日。是謂至禮無體，至讓無辭，按美名無稱之稱，合上古不德之德。其緣有慶，其故無私。蓋懷弘道之微機，以示化人之雅範斗不虧細行，終累大功，既足清標，敢無美譽。浪裁狂語，冒讚幽情，不防條罪之三千，私發師真之萬亡石耳。
　　夫《葆光集》者，即真人之所作也。自承教一十三年，常坐于大長春宮寶玄堂之重室葆光之軒，日有在京士大夫，及遠方尊宿，參問請益，求索唱和。或自述懷遣興，警誡勸示。復因諸方遊歷，經臨景物，題跋讚詠。所得詩詞歌頌，編列次第，分為三卷，以軒名而立號焉。或謂葆者蔽也，謂蔽藏靈識，不令外馳，雖應萬變，不失虛寂之體。又光者照也，謂照破昏闇，坦然前進，不致陷墜，徑入希夷之域。又集者聚也，謂聚積珠玉衆寶等類，施設運用，以濟貧苦之者。述作之義，大略然否。或謂詩有四鍊，鍊字不如鍊句，鍊句不如鍊格，鍊格不如鍊意。意者志之用，詩思之委也。故在心為志，發言成詩。詩之成也，不必字精句健。風騷屬時之為美，美者美于德，尚于志也。志者禀於道，感而動之，託于辭；和而節之，成于文。文者奮于言，言者無罪，則思無邪也。夫正情性，明得失，主忠信，戒權謀，止強梁，守柔弱，寶慈儉，去奢泰，崇高節，美教化，真人之詩為深得之。如云：心中實行真為寶，口內虛詞未足奇。又云：智源起處姦邪盛，禮貌彰時道德衰。又云：性暴每聞人化虎，心慈果見木飛龍。又云：從他外境魔千遍，一片真心不解驚。又云：寵辱不驚君子性，是非寧動法王身。凡此類例，篇篇皆然，幸覽者知之耳。若懈慢而不覽，魯莽而不知，嗚呼哀哉。唯沁州長官杜德康，為當世賢者也。一見此集，普願眾聞，遂募工鏤板，以廣其傳。庶使英明之士、同器之流，覽其文而知其實，悟其理而得其趣。豁然穎脫塵累，高蹈真空，名列丹臺，永超生滅，真謂仁人之用心也哉。峕歲在己亥重九日，門弟子煙霞逸人，三肅熏沐拜書。
　　葆光集上
　　清和真人尹志平撰
　　七言絕句
　　金山
　　自宣德州至田相公營，約七八千里，乃金山之北也。
　　西北行程近八千，卻成南下過金山。金山更向西南望，纔見陰山縹緲間。
　　又
　　曾從神仙日下遊，五千里外水分頭。時人只解東溟注，不見長河西北流。
　　又
　　西出陰山萬里多，一重山外一重河。大河五次親曾渡，餘外山河未見他。
　　過大石林牙契丹國
　　大石是契丹語，學士名，林牙是小名。中原呼大石林牙為國號。
　　遼因金破失家鄉，西走番戎萬里疆。十載經營無定止，卻來此地務農桑。
　　又
　　羣雄戰力得農桑，大石林牙號國王。幾帝聚兵成百萬，到今衰落亦城荒。
　　西域物熟，節氣比中原較早，故記之。
　　止渴黃梅已得嘗，充飢素椹又持將。時當小滿纔初夏，椹熟梅黃麥亦黃。
　　師適有他往，而雲水高人踵門者日無一二，因作此。
　　師去交朋來往稀，知心還似不相知。胸中有志忘人事，與我真情正所宜。
　　唯太守家李提控日逐一過
　　此道難行步步高，時人見者謾徒勞。隴西道友知何意，忙裹偷閑日一遭。
　　自詠
　　世念如今已不生，惟思道德未精誠。蒙師訓教經千百，是處無過苦己行。
　　段公覓得小魚放生
　　乞得纖鱗兔受烹，放歸溪水任遊行。莫言他日成鯨去，目下從容也暢情。
　　寶玄堂作
　　出門開眼見西山，只為緣輕未得還。身在葆光雖散誕，此心常憶白雲間。
　　和陳學士
　　西山終日有雲煙，只為人心未了然。誰肯迴頭林下問，本來面目是真仙。
　　和趙講師
　　休向心田挂一毫，囑君四句記來牢。眾中不見他人過，便許先生道德高。
　　劉宣差病索詩
　　欲求輕健得安然，試伴長春向寶玄。百日消疏如肯受，他年骨壯自神全，
　　蒙師旨去山東，別燕京，偶得－絕
　　西域歸來萬里餘，區區尚未得幽居。他時若到安閑處，靜掩柴扉不出廬。
　　和王道錄
　　物物知空任去來，頭頭心上覺花開。是非過耳休重問，道德終身莫下懷。
　　又
　　教風普振遇長春，豈擇官寮與士民。箇箇携將歸紫府，人人點化出紅塵。
　　真人有天上人間，四絕依韻奉和
　　天上真仙無事忙，人間愚昧自相妨。不知心是根源主，終日空勞禮十方。
　　又
　　天上羣仙心本同，人間萬法總虛空。不知道德渾淪妙，猶自談西與說東。
　　又
　　天上莊嚴道力成，人間法像善經營。不知上聖垂方便，執性昏昧幾箇明。
　　又
　　天上真功達者稀，人間立像要歸依。若人頓悟無生理，便是吾門最上機。
　　燕京會首問作福
　　作福須從損己求，修真只要肯心休。古今賢達無多事，福慧雙全第一流。
　　自詠
　　自顧微軀劣弱多，尋常五臟卻安和。雖然未達青霄去，幸免今生苦戰魔。
　　又
　　人羨剛強是俊英，我憐柔弱得全生。試觀舉世貪名者，盡在塵中苦戰爭。
　　又
　　受教師真三十年，幾迴責我不周全。暗中速改即成老，死上頭來尚未圓。
　　寶玄堂下得房二間
　　兩間靜室一間空，片席安眠樂在中。莫怪忘貧隨分過，都緣造道未精通。
　　又
　　暖室明窗我則眠，返思天下有餘寒。三冬誰得優遊過，多被刀兵歲歲殘。
　　又
　　靜室安居明更清，等閑不惹世間情。從他外景魔千遍，一片真心不解驚。
　　又
　　本來一點最孤靈，染著人情萬事生。欲要歸根清淨去，應須返樸入圓成。
　　又
　　用時行道學長春，捨則潜心默契真。一性既通非內外，兩般消息沒疏親。
　　又
　　苦思奇句竟何爭，無礙狂吟信筆成。樂性發言聊暢道，興來自得不求名。
　　禪子出示墨竹圖索詩
　　收得黃山三兩竿，展開付與道人看。任他塵世光陰急，不識榮枯與歲寒。
　　道友索茶
　　爽氣自生常灑落，睡魔戰退得清涼。有為終是歸生滅，無事天然定久長。
　　登高
　　白露零時秋意深，紛紛紅葉墜寒林。黃花亭上三般樂，把酒高歌遣興吟。
　　自省好靜
　　從來辯正在人先，睹事徵求訪妙玄。今日始知當日錯，忘言忘我性方全。
　　又
　　每見恣情招橫禍，未聞至道惹非灾。古今仙分緣何得，都是存心靜處來。
　　寶玄堂月下聞腰
　　燕山空闊夜彌清，坐聽征鴻一兩聲。豪客營營心有著，幽人寂寂耳偏明。
　　又
　　寶玄秋後轉加清，靜夜沉沉聞鴈聲。默坐睡魔難着摸，月光心竅兩分明。
　　看雞冠花
　　羣紅十日多零落，純紫三秋尚耐風。莫似閑花看一例，性根察受不相同。
　　贈陳學士
　　談論各處見解，未知實際。
　　人間口鼓未能窮，出世清談與箇中。誰解窗朋猶紙隔，外頭裹面兩般風。
　　吳學士呈真人詩五篇和之
　　幸為男子長中州，好占仙標第一儔。學取龐君並許氏，全家輕舉免荒丘。
　　又
　　一身本分樂幽居，免卻人間虛過譽。性靜自然通正教，心閑何必苦看書。
　　又
　　修真無志望天然，推了明年又一年。只待陰公傳的信，此時何處覓神仙。
　　又
　　人無決烈不能閑，暮去朝來鬢漸斑。都道林泉堪養道，古今幾箇到家山。
　　天長觀作
　　浮名輕染即成魔，況復人情事轉多。著景因循無決斷，前程終久待如何。
　　陳學士覓冠簪詩
　　愛與人交心見心，等閑未肯許冠簪。先生骨相非塵俗，林下何時肯重尋。
　　燕京劉會首出家，要住西山上方雲峰觀，贈詩二首。
　　教在幽燕大闡開，度人千萬會中來。唯君得味心先覺，靜住西山更莫迴。
　　又
　　入道彭城最有緣，專投誓狀叩重玄。而今便作雲峰主，未到蓬萊已是仙。
　　寶玄堂偶得
　　看破身空萬法空，寂然不動感而通。真常應物渾無礙，變化神靈顯聖功。
　　又
　　日逐東生西復沉，浮雲短景更相侵。行年六十老將至，但向虛齋寶寸陰。
　　捉住無明
　　莫縱無明業火生，無明起處是真情。觸來看破無明妙，便把無明作我明。
　　修行五更頌
　　晚參罷後一更初，收拾靈光入太虛。耳內不聞塵事亂，性中寂寂樂無餘。
　　又
　　二更寂寂樂真閑，一氣綿綿任往還。行滿三田陰鬼滅，功成九轉列仙班。
　　又
　　三更三點一陽生，六甲三元五氣清。不是性根超造化，如何命寶得圓成。
　　又
　　四更魔退罷驅兵，穩睡安眠賀太平。夢裹分明無所著，覺來依舊有餘清。
　　又
　　五更五點五更殘，一志堅剛靜若山。休道神仙無處覓，長生只在寸心問。
　　苦辭真人往縉山
　　大劫紛紛尚未安，辭師別衆鐵心肝。道人決烈將何喻，死到頭來更是難。
　　甲申年十一月二十四日，辭師，會劉便宜留數日，以數騎送至縉山道院。
　　數騎翩翩別古燕，北關已渡興無邊。飄飄得遂終身願，馬上閑吟入洞天。
　　又
　　便風送我到嘉山，枕石眠雲自在閑。耳內不聞塵市鬧，心中乘興憶西關。
　　又
　　三九嚴凝雪滿山，東風送我過庸關。人情卻盡天垂祐，莫是前程有分閑。
　　秋陽觀作
　　聞說秋陽景物幽，神仙親到此巖頭。長春詩句真堪畫，處處流傳早晚休。
　　又
　　我今信步亦閑遊，詩賦長吟興未休。過想天長名重客，幾人再得到巖頭。
　　又
　　名山曾度無窮數，不似秋陽一景幽。去歲真仙曾此過，今冬閑客也來遊。
　　春日
　　秋陽地僻遠皇州，未覺東君造化幽。莫訝春光來覺晚，和風咫尺到巖頭。
　　又
　　一身無擊任天涯，蓬轉萍浮度歲華。不問故鄉安且樂，因緣靜處便為家。
　　龍陽觀清明日述
　　物上施為不動情，六根安泰自和平。三田氣滿千魔盡，一點光通萬法明。
　　又
　　物外閑吟格調清，爽人胸臆豁迷情。慧風飄蕩迷雲散，放出從來皓月明。
　　山後暮春雪
　　春盡寒雲忽作雷，北山玉屑已成堆。妖桃艷杳何曾見，只有梨花幾樹開。
　　西關外與大使華宗選庵地
　　數騎翩翩關外來，洞天遊戲散心懷。不求親戚人情厚，唯願相知道眼開。
　　又
　　關外閑居景甚幽，山深河遠水長流。不須洗耳心常靜，誰望聲名繼許由。
　　龍陽觀新成後，園可五畝，有老松  一株，周迴種瓜，日耘其苗，因憩於老松之下，呈同道。
　　隨師福薄未同塵，供養難消便退身。自笑不能成大器，龍陽甘作種瓜人。
　　龍陽觀後有老松一株，馮君讚其孤秀，長久不更變耳。
　　龍陽可羨古松青，柯葉經冬不變更。孤秀亭亭堪作伴，豈同花草片時榮。
　　□陽東至縉山，可二百里，所產之物，他處未可及也。
　　懷來玉液德興花，未讓中原景物嘉。更有閑人真受用，一川麻麥是生涯。
　　重午日，與德興府道衆遊白貼山靈境寺。
　　為求出世遠塵寰，一上西峰六十盤。得到洞天清絕處，使人特地覺心安。
　　又
　　白髮蒼顏學道流，觀山翫水且優遊。少年門下多勤苦，老後身心得自由。
　　無所取實自然可用心耳
　　對月臨風最愛吟，拈來放去不勞心。自知出語皆空相，惟遇通人是賞音。
　　仲夏過武川，道友以詩留過夏。答云：龍場七月間，立殿有瓜已熟。因作是詩耳。
　　因緣到處是生涯，功滿三千結實花。來日龍陽曾有約，上梁已許啗新瓜。
　　五夫人宅見怪柏禪床作 
　　古柏禪床稱道家，相逢真箇好生涯。終朝共坐忘言論，各守清貞度歲華。
　　堅辭道友欲赴龍陽
　　武川住夏勝龍陽，六月軒窗風自涼。只恐無功辭去早，不能待得好瓜嘗。
　　退居巖穴，忽一日，潘士送師號，賜清和大師。人迴，有詩上謝。
　　降心學道出塵魔，決要修真上大羅。三十年來功未就，虛名賜我號清和。
　　又
　　昔日玉清曾拄紫，今朝巖下肯披羅。任使經千變，且保安閑一氣和。
　　又
　　克己修真較少魔，從來本分可張羅。如今潦倒加師號，有愧神仙張志和。
　　又
　　糲飯充腸戰退魔，弊衣遮體勝執羅。浮名浮利忙中亂，實行實功靜處多。
　　山中雨過賞月
　　雨霽西山瑩靜天，分明寶鑑碧空懸。道人賞翫中宵坐，為愛靈光一點圓。
　　又
　　雨過西山月最明，中秋共賞稱幽情。寒光照破昏魔膽，一夜無眠徹骨清。
　　又
　　山靜雲收入夜清，月光澄徹九霄明。照人肝膽無他慮，惟有詩情與道情。
　　借道錄段公詩韻述
　　行盡千山及萬山，觀來無處可開顏。唯餘關外煙霞景，卻在虛無縹緲間。
　　寶玄堂西齋，號曰觀妙堂。以段公詩韻，偶得一絕。
　　獨坐玄宮觀妙堂，忘言默默內韜光。有朝養就渾淪性，塞破乾坤沒處藏。
　　和衆賢赤石詩韻
　　赭石頻磨不讓朱，解開疑句樂真如。秪因剖析草經旨，一點能通萬古書。
　　又
　　美石精金總在山，未同此物代朱顏。點開玉訣分明處，疑惑都忘咫尺間。
　　自嘆虛名於身何益
　　昨日名卑心不樂，今朝名重復如何。人情未解平常足，空惹貪求罪業多。
　　詠今古
　　太古玄風事若何，無為無作自清和。嗟嗟衰世人情厚，種下無邊業障魔。
　　人求題架鷂圖
　　靈明俊健貼天摩，降伏機關保太和。常似目前休歇去，等閑不放過新羅。
　　深入峽裹，遊團山道院留題
　　滾滾長河千里來，亂山重疊峽門開。勢隨曲屈無窮數，流入東洋幾去迴。
　　又
　　二峽崢嶸氣象雄，團山水浸畫屏中。眼前妙景紅塵外，疑是蓬萊第一宮。
　　武川送道友至樊山縣回三絕
　　武川別後卻歸燕，際會應難仗有緣。早是琳宮催督緊，那堪石炭鬥生煙。
　　又
　　只為吾師葬古燕，蹉跎應物且隨緣。修真最怕傷和氣，養性休生火與煙。
　　又
　　雪嶺皚皚南接燕，穿山渡水我因緣。一朝得達長春境，香滿琳宮結瑞煙。
　　庚寅年正日一閑呤一韻十絕
　　談玄論妙話頭清，意曲心迷轉不明。盡道利他全至德，何曾損己半分行。
　　又
　　劫運殘傷氣未清，天開眾善漸分明。羣生普化歸真教，萬象光輝合度行。
　　又
　　萬籟沉沉一氣清，三陽赫赫九光明。人間榮顯非吾願，頗愛存心靜處行。
　　又
　　寸心不昧氣長清，舉意無私道漸明。十載行周三界上，一時功滿九天行。
　　又
　　物外閑吟別是清，磨開慧刃道心明。萬花叢裹披衣臥，百尺竿頭進步行。
　　又
　　至道夷然極目清，縱橫無礙四方明。時人未信真空路，試與閑人作伴行。
　　又
　　仙宮紫府有餘清，閬苑瑤臺眼界明。六六洞前乘鳳過，三三天上步雲行。
　　又
　　天無覆翳朗然清，聖帝真王日月明。共喜鬢斑該韶下，太平國內自由行。
　　又
　　長春景物自然清，西閣東臺四望明。羽客仙官交互轉。蓬頭丫髻往來行。
　　又
　　了道真仙萬古清，垂言立教訓聰明。上人得意忘言坐，終日騰騰獨自行。
　　庚寅年，通仙觀醮罷復迴，以詩別道友元帥監軍。
　　久厭人間酷愛山，山中分薄又東還。功虧未兔隨緣轉，猶自區區不放閑。
　　又
　　徘徊數日戀西山，書疏相邀便索還。自歎鬢斑年已老，人情仍未許教閑。
　　又
　　千里縱橫一帶山，數年留意幾來還。行時不避崎嶇險，指望終身永占閑。
　　又
　　燕中邀我出嘉山，數騎翩翩東復還。不是白雲香火冷，本心縱意且清閑。
　　又
　　疊疊重重無數山，道人遊歷不知還。未通下手全真妙，誰得逍遙自在閑。
　　又
　　五絕新吟別此山，此山別後幾時還。若將動靜能雙遣，到處無心便得閑。
　　留別河山道衆會首
　　水聲山色本無情，山水之間神自清。不是此間人事重，重來憶望樂平生。
　　又
　　樂道忘機適本情，遊山翫水眼偏明。老來不得安閑處，卻使東西南北行。
　　又
　　玄教開迷遠世情，世情絕盡道心明。當初來後無多事，只為情探有死生。
　　跋十老圖
　　十箇閑人閑又清，清閑眼看甚分明。教君試向閑中坐，閑裹功夫是怎生。
　　礬山先天觀住夏因時勸衆
　　西南仍有大兵荒，東北安居夏月涼。宜向此間行吉善，勤修道德名香。
　　又
　　大劫紛紛到處荒，幸然此地得清涼。勸君加志修真福，漸覺無為清淨香。
　　又
　　曾從先師歷大荒，歸來惟喜此清涼。干戈未息先康泰，蓋為人淳德行香。
　　又
　　人人未悟性多荒，安得逍逼心地涼。識破機關歸物外，自然道德自然香。
　　又
　　鍊性通真意不荒，任教造物變炎涼。功成跨鶴歸蓬島，留得高名萬古香。
　　別礬山道友
　　物外逍遙遠世魔，無為無作保清和。我來幾度人情熟，大理推窮善者多。
　　又
　　抱一無離物外遊，飄飄獨駕大神舟。茫茫苦海人無數，誰肯灰心上釣鈎。
　　又
　　忠言普勸早回頭，勸不回頭陷九幽。大聖無由提得出，目前認正早吞鈎。
　　詠先天觀殿後湧金池
　　作木牌於池面，戒物觸穢耳。
　　滚滚靈泉歲月深，分毫垢穢莫教侵。世人只見無涯水，唯我看時不盡金。
　　道過燕臺清水村馬公宅宿滯雨
　　扶風邀我動天心，一夜雲生雨作霖。萬物西成將有信，千金難買一知音。
　　述懷
　　學道年探始得成，一番魔過一番新。頻逢魔處心休變，魔盡才明一點真。
　　又
　　七真修德動天顏，一舉玄風過玉關。水調歌頭朋有驗，大開門戶倚燕山。
　　崞州赴供三絕
　　常足軒居恰一年，身心自覺稍安然。教門使我知難兔，不避迢遙赴醮筵。
　　又
　　嶺北風寒自古傳，三冬遠涉鴈門川。道人慈惠堪為寶，度死哀生作善緣。
　　又
　　暫別燕城處順堂，代師行化歷他方。本非留意攀緣動，醮主誠心不可忘。
　　題墨竹
　　墨君寫就四時春，葉葉枝枝迥絕塵。奪得化工權在手，一番拈出一番新。
　　常足軒中自述
　　常足軒中山海全，更兼風月伴流年。人求見者無他語，盡喚長春小洞天。
　　又
　　小軒山海盡方全，常足為名佚老年。好向此間閑自在，更於何處覓壺天。
　　過晉安府南新莊贈杜道人
　　六歲出家九十一，一真明透四三七。今朝幸遇宿緣深，法法俱忘事事畢。
　　偶得
　　收拾輪竿罷釣鈎，諸緣頓息便休休。情忘意滅無多事，彼岸高登不用舟。
　　又
　　不迷香餌不吞鈎，便得安閑事事休。雨笠煙簑常作伴，清江穩駕一孤舟。
　　又
　　好把諸緣一筆鈎，修真須向死前休。茫茫苦海波濤急，歸去來兮得岸舟。
　　示衆
　　塗川九夏清涼坐，祟義三冬自在眠。只為從來懷道念，雲遊到處得安然。
　　又
　　莫慮年深功未全，一朝行滿自忘眠。修真非是尋常事，要識然中然不然。
　　又
　　普勸高明後學仙，莫貪嗜慾恣高眠。時時道德相參問，自證元初合自然。
　　和寂通居士韻
　　修真功果若機梭，不是虛頭且恁麼。頓悟寂通無慾處，箇中消息自然和。
　　通仙觀作寄燕山馮公輩
　　一帶西山總屬燕，燕山堪可度殘年。吾門本即修真客，來向山中便是仙。
　　又
　　也無香餌也無鈎，空設輪竿傍釣舟。目擊無言知這意，何須苦口勸同流。
　　贈石殿試
　　我有清閑欲付人，人無分量敢全真。石中懷玉還能保，物外逍遙別是春。
　　過高家鋪
　　大山心裹小庵兒，暫過何曾一日期。卻愛洞天人不到，遷延住了許多時。
　　又
　　三三兩兩小孩兒，也會擎拳作禮儀。到處善緣天意順，前程不遠太平時。
　　又
　　只因靜處見嬰兒，試問行人何日知。功滿三千方際會，行成八百遇佳時。
　　過渾源亂嶺關
　　下冬一日出礬山，三九初行亂嶺關。會衆送迎多歎息，道人難處也開顏。
　　又
　　時當歲久歷西山，纔過關來又一關。寒氣著鬚真老相，朔風吹面似童顏。
　　又
　　九九嚴凝雪滿山，恰如韓子渡藍關。一行道眾真堪畫，雪鬢霜髯變老顏。
　　嶽神山小亭詩二絕
　　萬仞峰前一小亭，橫眠正坐眼中明。目前大道人難見，終日逍遙自快情。
　　又
　　萬仞峰前一草庵，終朝興味坐偏甘。有人來話人間事，閉目無言到晚參。
　　懷仁縣年日作
　　去年崇義添新歲，今日懷仁換舊年。更過周天十二度，賀正甚處再團圓。
　　嶂州南陽村紫微觀和移刺中書陳秀玉韻
　　三教雖同人不同，既言西是必非東。目前便是分明處，了一真通不二宮。
　　崇真觀劉講師請齋
　　初過鴉門逢地角，漸臨滹水見天涯。如今反作中原地，四海和同即一家。
　　乙未暮春，因過交城縣秀野園，有詩三絕，以廣其秀野之意。
　　秀野新城當亂離，覃君好事特然奇。園中花木俱非俗，家內兒童盡賦詩。
　　又
　　暮春秀野正當時，桑下妖紅別是奇。兩事不偏誰得悟，圓明消息少人知。
　　又
　　因遊秀野過疏籬，入眼堪憐錦樹奇。若解村東王老意，請公休記百花詩。
　　因得平遙縣清虛觀
　　每求淡薄念深山，卻得清虛佚老顏。古柏靜觀堪作伴，無心無慮四時閑。
　　潞州東北吳兒谷口，黎涉二縣長官、會首，接送往來，不致有失，兼立觀同積福行耳。書來，以詩迴答。
　　南北縱橫千里山，君當要路涉黎間。幸臨權勢宜方便，接引行人出險關。
　　贈斬寶童
　　蓬頭日用道心堅，好伴高公作小仙。外學應緣除四相，內修活業保三田。
　　忻州張同知見請，未能即應，以詩答之。
　　平遙暫別到平陽，一箇身軀幾處忙。常恨功虧無變化，不能普照應諸方。
　　乙未季秋至介休縣洪山明霞觀作
　　洪山佳景洞天幽，下枕清巖瀑布流。更上高原三四里，興來閑步到泉頭。
　　過汾州義常村靈源觀土埪宿
　　土洞彎跧可避乖，寒冬打睡日高齋。有時暴客專相訪，更入深埪不出來。
　　太原、平陽兩路經遊，迎送者無間斷。
　　兩路應緣春復秋，來迎去送暫無休。人心不讓汾陽水，伴我西南直到頭。
　　詠河津紫金山老君峰
　　我來親筆記行蹤，四顧山河是要衝。仙境清高名自古，至今呼作老君峰。
　　過河津士庶求詩
　　洪波三面北圍山，中建津城禹稷間。道過相邀連信速，滿川香火盡開顏。
　　與西巖張閑話
　　莫問林泉莫問山，清虛都在片心間。若能常把人情遠，遠盡人情便是閑。
　　題新張村庵
　　身輕豈慮天涯遠，性靜何愁地角賒。京兆歸來當仲夏，清庵快意日將斜。
　　答楊漢卿
　　青霄有路果能攀，要識真閑非等閑。情性磨聾離四相，調和真息透三關。
　　題馬谷觀音閣
　　馬谷來時正暮秋，一溪雲水好程頭。眾人不解予心樂，飯罷從容獨上樓。
　　儒士郭公以詩求安樂法
　　浩然一點要方圓，直養無私滿大千。變化往來三界外，何愁耳順不延年。
　　登前高山
　　地角天涯在目前，前高堪作畫圖傳。有人來問予名字，無數松間一散仙。
　　前高山得平逼衆官請書遂寄
　　新得前高代崞西，松巖密茂數難知。幼時常慕山中樂，老也閑居正合宜。
　　身退三絕寄燕山同道
　　心退應當即有年，而今身退兩俱全。玄玄妙妙忘談論，淨淨清清合自然。
　　又
　　承教行緣數十年，燕山宮觀稍周全。
　　終南再舉皆天意，恰正歸來事了然。
　　又
　　學道隨師三十年，功虧尚自未能全。風波世路經千險，誰解心頭只坦然。
　　示衆
　　松風入耳昏沉少，世事經心濁亂多。幸遇洞天清絕處，勸君休縱睡魂魔。
　　又
　　莫問修行淺與深，道人影子道人心。既知道理分明處，可惜輕狂廢寸陰。
　　寄平遙縣馬會首
　　馬公向老認前頭，識破人間便好休。且向太平尋久計，閑人相伴度春秋。
　　長春宮伺抱策馬於前高山下，為雪阻，故賦一絕以寄耳。
　　湛湛清虛不立言，報人氣象應無偏。迢迢千里來相訪，雪擁山門馬不前。
　　前高山連日霄戲題
　　雪霧濛濛不暫休，青松綠檜也添愁。更因書疏東來急，一夜青山盡白頭。
　　沁城龜山遊憩得三絕
　　銅川已見可開顏，闔郡民蘇山水間。更有清高堪賞處，興來閑步上龜山。
　　又
　　上得龜山四望明，世間觀透快人情。我今幸遇清涼地，唯願諸方早太平。
　　又
　　每到龜山照四方，四方何處不窮荒。從今覺徹人間世，酷暑來時心也涼。
　　閑中
　　體性玄虛感處通，還能應感便玲瓏。玲瓏養就無中妙，妙體真空空不空。
　　又
　　修真要解祖和宗，宗祖時時顯聖功。借問祖宗在何處，能言能語性玲瓏。
　　又
　　默地悟時識祖宗，丘劉譚馬好家風。門中志士聽予勸，弩力勤修要始終。
　　丁酉歲中秋沁城寄燕山道衆
　　燕山已別恰三秋，萬丈風波到岸頭。更謝眾真憐我老。銅川米麥勝他州。
　　因看子瞻壁間錄，偶得－絕
　　道人兀兀三盃酒，禪客昏昏一覺眠。似是似非誰可辯，勸君休聽俗家言。
　　贈馬會首
　　逢人未話形容老，見者先云道德高。虛室只宜常自在，灰心莫掛一絲毫。
　　重午日別平遙縣李酒使
　　寂靜身雲任往來，從教世俗有心猜。時當重午離仙院，滿檻葵花不見開。
　　答大名府請，在路染疾不赴
　　昔日曾聞師受魔，而今傳付老清和。前頭無限真遊境，不許功虧得見他。
　　贈牛仙
　　學道須憑識見高，遇魔不退轉堅牢。若能悟得無生滅，免向人間更一遭。
　　濰陽住時，有清逸庵，數與閑上尋閑三十年。後領衆興緣，至今七十，卻返本矣。
　　昔在濰陽三十年，今年七十罷玄談。靜中記得真閑處，卻似當初清逸庵。
　　道人劉志希獻雕木七真小像
　　一點靈光用處真，精窮衆妙自通神。還能更悟元初妙，刻出從來無相身。
　　五華山道院
　　五華真本是林泉，萬木崢嶸接水源。試問往來遊歷者，山庵幾處得周全。
　　又
　　五華見者盡開顏，平路行來便是山。道院清幽仙境界，林泉靜處勝人間。
　　又
　　玉蓮池上玉蓮亭，對水臨山眼界清。走遍人間歸計晚，五華堪可寄餘齡。
　　遊五華五絕答王子正
　　從師應詔起濰萊，教在燕山次第開。昔日鍊丹修養處，今朝閑客又重來。
　　又
　　青荷柄柄出方池，正闕陶潛金菊籬。盛夏栽培香漸吐，重陽相待未為遲。
　　又
　　五華再變類蓬宮，一片清涼眼界中。天賜老身閑自在，五華池畔快哉風。
　　又
　　何人通得內雲遊，八表縱橫不解憂。清淨境中無盡藏，問君何處是程頭。
　　又
　　絕盡人情見道情，道情仍是強安名。若人能悟無生妙，越過南華與赤城。
　　五言律詩
　　贊清淨經
　　三能清淨理，知者悟真情。上德本無我，下愚元好爭。
　　湛然遺所照，應物轉分明。至妙從何入，直常性自平。
　　戒不足
　　有衣能禦寒，有食可充飢。兩事如虧一，使人心意欹。
　　還如衣食足，猶自縱貪癡。忽爾業盈滿，臨危更怨誰。
　　處順堂中秋作
　　處順中秋靜，雲朋和氣添。魔精潛海角，明月出山尖。
　　萬國同歡賞，千門共喜瞻。相看終夕坐，都覺性安恬。
　　礬山先天觀作
　　先到終有意，雲水已無心。隱跡唯求遠，埋名恨未深。
　　秋陽辭益友，春暖訪知音。為慕西山靜，免教人事侵。
　　又
　　守道忘塵累，安居慕德鄰。坐中無俗客，席上盡高人。
　　養氣若龜息，鍊形如石皴。為求真實相，認取本來身。
　　縉山秋陽觀乙酉正月上元木凌降
　　垂柳千條白，華燈萬盞紅。上天呈異瑞，厚地顯神工。碧樹開瓊蘂，青山變老翁。滿巖諸草木，盡化玉玲瓏。
　　自乙酉六月至丙戌四月八日尚無雨，時在山後龍陽觀，因有是詩。
　　秋無三寸雨，春有十分風。冬雪又太薄，夏苗焉得豐。何曾求己過，都只罪神功。我已西關去，猶嗟歲計窮。
　　與隴西翁相別二十年，識時未及心交，今會話間，乃知其心。同往西山，故錄之耳。
　　昔時曾見面，今日又論心。共約西山去，同登北嶺吟。逍遙出京市，放曠入山林。萬疊峰巒遠，前程步步深。
　　屢有請疏，仍加以真人號。偶得五言，長歎。
　　為慕真人行，人因喚我真。真功若果足，何慮不長春。學道非虛妄，修真仗實因。常如七祖志，報應豈虧人。
　　王禪師病以詩贈之
　　古道雖能執，今時亦可通。修真合要妙，康泰自和沖。法盡身輕舉，丹無體恭癃。本來圓相現，不許一塵蒙。
　　題南庵
　　閑步南庵去，南庵最適情。門前溪水緑，窗外竹風清。處險常知足，忘貪總不爭。只因身自在，一片道心明。
　　木林老久病過歲，今年辛卯成就下元醮事。
　　幻身雖久病，道念愈精誠。黃籙通幽府，赤書達上清。死魂忻濟度，生命賀圓成。至道非由廣，如何出死生。
　　木林老仙去以詩吊之
　　子已返真去，予今為子來。知心十載外，同伴二年迴。來後身如夢，歸時火作灰。死生常理耳，何必苦傷哀。
　　崞州神清觀，有道判莊公，談玄之次，因贈言激發之耳。
　　入夜談玄教，神清坐二更。門中無列子，席下見莊生。性靜塵難染，心通行易成。能窮方外義，一片道心明。
　　五華山喜雨
　　四月風方息，五華雨有餘。羣生皆喜悅，我亦保安居。夏種苗將足，秋成事不虛。往來遊戲樂，時駕小雲輿。
　　己亥歲四月，陰霧七日，始觀日月之光耳。
　　四月陽方壯，忽然陰氣昇。昏迷天地暗，黯慘鬼神驚。七日如混沌，太陰不放晴。一朝雲霧斂，日月一般明。
　　答王子正
　　幸然逢正法，便是宿根深。勿逐古人跡，唯搜自己心。目前甚易見，身外果難尋。清淨一言了，勝如萬鎰金。
　　五言長篇
　　辛卯，東路鹽場醮，過景州，贈東方道衆。
　　不得西山去，天教東路行。心空常合道，性僻未全明。觀妙入無相，逐邊屬有情。全真修實德，著假戀虛名。見色如空色，聞聲悟寂聲。動時無少欠，靜處有餘清。縱欲道難悟，收心行易成。幻身元係假，實性本來平。莫覓鉛汞法，休教煙火生。同流聽苦勸，別有好前程。
　　出京寄長春宮道衆
　　離京五十日，紙寫百千張。信士盈郊接，沉煙滿路香。隨方皆道化，無處不仙鄉。鍊性通三界，馳名遍十方。有心棲靜定，無意戀聲揚。行道因師訓，立身須自剛。民安修善路，國泰誦經章。應命無高下，隨緣任短長。七真開正教，萬聖助明王。行住由天意，奈何無處藏。
　　重修五華觀喜題
　　昔日燒丹院，今為養老庵。愛山非謂景，慕靜、不名貪。四海水雲定，五華歸計堪。採薪墻腳北，汲水竈頭南。食粥渾身暖，啜茶滿口甘。一真離妄想，萬法更何參。有客不迎送，無賓罷接談。任教人見怪，自喜老來愍。
　　葛洪山周姑書來，以詩答之
　　古燕相別後，乘馬入山東。有意尋王烈，無綠到葛洪。書來知隱遯，人去表行蹤。鍊性青松下，棲真碧落中。修成高士體，養就達人風。異日功圓了，應同竹化龍。
　　盤山棲雲觀
　　盤山路不深，道院正當心。一谷水流細，滿山松布陰。庵前閑散髮，亭上靜披襟。羽客朝舂藥，幽人夜操琴。雲生添瑞景，風動轉清音。此地全真樂，予知勝萬金。
　　五言絕句
　　段道錄數載始會面，因出衆人詩卷，繼韻二絕。
　　莫覓塵中景，好尋方外春，含光成大德，出語自驚人。
　　又
　　恰似初相別，又逢幾度春。滿懷風月事，分付箇中人。
　　長春宮警世十首
　　劫運陰陽數，天灾人自招。一心常吉善，百禍永潛消。
　　又
　　性正出言直，心偏口自訛。正邪皆自定，議論復如何。
　　又
　　心平憎愛少，意曲是非多。逐惡沉幽境，歸真潛大羅。
　　又
　　降心知罪福，縱性屬邪魔。上士塵情少，愚人嗜慾多。
　　又
　　好辯機關惡，無爭滋味長。欺謾成地獄。平等是天堂。
　　又
　　有欲般般著，無情事事休。明心知道妙，見性悟真修。
　　又
　　寂寂元無染，迷迷自有情。悟來絕四象，覺後現三清。
　　又
　　般般心地濁，句句話頭清，得勢欺人重，失時禍不輕。
　　又
　　澄神知道大，絕慮覺身空。了見元初妙，慧光無不通。
　　又
　　三田丹寶實，四海自馳名。吾道千年遇，先師萬里行。
　　題山水石硯屏
　　妙有通神化，虛無含至靈。能知天地始，元氣自分形。
　　因魔示衆
　　逢魔無動念，臨事易安心。叮囑門中士，再三惜寸陰。
　　又
　　天魔難改節，人事易勞心。叮囑門中士，再三惜寸陰。
　　又
　　魔深重發志，事淺愈防心。叮囑門中士，再三惜寸陰。
　　又
　　因魔成實德，遇境見真心。叮囑門中士，再三惜寸陰。
　　又
　　卻魔憑有慧，滅我用無心。叮囑門中士，再三惜寸陰。
　　又
　　千魔無濁行，百鍊盡凡心。叮囑門中士，再三惜寸陰。
　　五華山寄王子正三絕
　　未明三島約，且喜五華春。雖則近人世，幸然已出塵。
　　又
　　暮年知短景，度日謝長春。訓我離三毒，應當出六塵。
　　又
　　五華觀不足。四季盡如春。終日翛然坐，卻無一點塵。
　　古調詩
　　同道友遊大山寺
　　山重疊，河灣環，道友邀子上大山。山上雲庵三兩間，坐中無箇不開顏。
　　乙未清明過晉祠
　　今太原，古太原，今古相參事杳然。唯有晉祠廟前水，湛湛清流不記年。
　　食豆粥寄燕京道衆
　　苦苣菜軟，慕豆粥薄，二味從來偏愛，一真永得安樂。食罷後，四大沖和；飽足時，六神踴躍。老來得這些受用，把世間事，都盡忘卻。
　　語錄
　　示門人天真道人
　　全真之教，專於性命道德之妙，今之學者，多不參同。予從得道之士丘劉譚馬，三十年間，口傳心受妙語玄言、日用罪福，何啻千萬。雖是達理，真功實行常虧，難以超凡入聖耳。今隴西公出家年深，斯者不期而會，堅求予平昔所得師真之微言，以為己用，兼誨後學。不得已，略書數端耳。
　　夫道者本不遠人，奈人自遠之耳。人知道釋性命為一者多矣，差別者亦多矣。不知行持本有妙性，都無眷處，慧命相資，助一性真定，入大無礙法門，混而為真一，永超生滅，得靈通自在，目前有驗，是為妙道也。如學人堅固行持，未至於了達，乃宿功有闕也。至如一志盡死不墮者，再出頭便是通達之人，聖賢不肯放過，輕提挈則心地便開通，道不為難矣。師言：要明萬法，又要不著萬法。既不著萬法，是諸法空相也。著法者，是執指也，不著法者，知指處也。既知指處，是謂諸法皆空也。以此明白，便是箇無拘自在，希言保命之人。更加物上施為能轉換，決斷慷慨，不染不著，內外融通，積功累行。朝夕於是，至如便不飛昇，做得箇超羣拔俗，有見識好漢，遇觸處無心。假使聰明快言語底人，道他不著，難為指點也。欲要前程，未死之間不可虛度時光，寸陰可惜。既為學道之人，須要參到箇實際處。於師友教誨不可日闕，雖自己通明，亦當切磋行持，以至於見效耳。以此方可獨立而不改，周行而不殆。今略書數事，皆得道之人微言教誨於予。伏願同志者共行，超於彼岸耳。
　　直言
　　示重陽宮祐德觀道衆
　　祖庭因緣，非小補耳，不同他處。此乃是上天容許衆聖闡化，教門基業之地。既在門下者，重興修建，須憑真實行，用志誠心，遇魔阻不生退怠。一志積功累行，方可消得此箇地面。道人會意，積功一分，比他處十倍，如作業亦然。若功業大，則非要我知，惟望眾聖知之。如動得眾聖真差遣我前去，親自點勘，汝等勞心請求，望我前去。若積功者少，造罪者多，一朝禍至，非小事也。今者人迴以真實之語，布告重陽宮祐德觀道衆，各令通知耳。伏望有志道人，再三詳審前件語言，於汝等深有利益。汝等休疑惑，便當誠心下手，不可遲慢。眾真必無虛負汝處。
　　七言絕句
　　重陽將近，袁真人會五華觀，詩贈之。
　　五華雖則三春秀，莫比閑遊九月來。
　　萬木斒斕山似錦，羣仙聚會小蓬萊。
　　寄段真卿諸公
　　萬朵金蓮同結實，五華秋暮正當時。
　　氫陽嘉會人難遇，報與雲朋早要知。
　　答王子正
　　休心何必更休書，見盡情忘復太初。
　　觀透經中無礙處，自然心地便清虛。
　　葆光集上竟
　　葆光集中
　　清和真人尹志平撰
　　詞
　　西江月二十五
　　首秋陽觀作
　　我愛秋陽地僻，松巖來往人稀。不勞打坐自忘機，兀兀陶陶似醉。
　　坐上有山有水，心間無是無非。朝朝常見白雲飛，可以留連適意。
　　又
　　我愛西巖氣勢，連山帶土豐肥。青松綠柳嫩依依，更有名花異卉。
　　春水涓涓聲細，秋陽燁燁光輝。此中不用上天梯，便是仙家景致。
　　又
　　我愛秋陽道衆，人人謙讓溫和。終朝豁暢恣高歌，日用不分彼我。
　　福地安居自在，松間閑步煙蘿。先人後己行功多，永沒非灾橫禍。
　　又
　　我愛西巖秀麗，仙園地發三陽。山形曲屈臥龍岡，只此人間天上。
　　雲舍茅庵掩映，仙花異果馨香。市朝客到見清涼，舉手應須瞻仰。
　　又
　　我愛秋陽天氣，一指雲路無迷。何勞身外覓曹溪，了見三身四智。
　　莫問天機深遠，休尋大道無為。目前認得這些兒，便是全真苗裔。
　　龍陽觀冬至作
　　月魄光通四海，龍陽氣滿三田。一聲雷動振山川，迸出飛光閃電。
　　法雨常加有道，慈雲廣布無邊。此時方顯太平年，遂我一生本願。
　　又
　　天上仙無懵懂，人間性有頑愚。門中有幸看經書，法性堂堂開悟。
　　達理真明妙有，觀空體合虛無。慧通靈寶證元初，誰解無文不度。
　　又
　　進道須憑篤志，收心慎勿狂遊。聽予苦口勸同流，莫待因循皓首。
　　緑髮朱顏易改，青春白晝難留。爭如速悟便回頭，認取忠言善誘。
　　又
　　山後重興道院，燕南仍自干戈。道人功行累來多，免卻非灾橫禍。
　　每日誦經報國，終朝念道降魔。福生禍滅養沖和，真靜真清證果。
　　〔歸山作〕
　　時在天長，正當大暑，歸山後恰值三秋，因事而作。
　　九夏天長暑熱，三秋山後清涼。一川禾黍正蒼蒼，了見西成有望。
　　論甚天涯海角，儘他關外山荒。目前無事即仙鄉，且想隨緣豁暢。
　　又
　　莫羨喧譁京市，休辭淡薄山家。猿啼鶴唳興還加，心地清涼無價。
　　夜伴清風皓月，曉觀綠檜雲霞。蓬頭丫髻做生涯，堪向幽幈圖畫。
　　又
　　窗外橫山入畫，門前流水堪聽。洞天幽處少人行。不是塵寰路徑。
　　占得靜中風月，卻迥鬧裹人情。湛然六識自安寧，一任閑歌閑詠。
　　又
　　月裹金烏報曉，日中玉兔方·眠。誰知萬法倒顛顛，此理非深非淺。
　　認得元初這箇，須明無事真禪。人人有分性周圓，只為使他不轉。
　　又
　　淺見有知有識，深通無悟無迷。了然頓覺入夷希，此是男兒正智。
　　達道豈離方寸，明心何在天西。終朝閑坐細尋思，裂轉機關便是。
　　又
　　有欲難超老病，無情易變童顏。虛心實腹六神安，步步清涼彼岸。
　　九載能除四相，十年決到三山。蓬壺閬苑恣遊閑，免卻人間流轉。
　　贈田道人
　　動處休將性動，靜中莫使心疑。目前端正沒關機，真靜真清便是。
　　氣滿三田自實，神通八脈方知。了然頓覺入無為，到處安心穩地。
　　贈萬蓮會衆
　　事事諳來心足，般般捨去身輕。本初一點要圓成，妙語玄言堪聽。
　　縱意不知有我，收心自覺無明。無明滅盡絕塵情，便是識心見性。
　　入西山路
　　石徑雲梯路險，攀蘿攬葛難行。洞天深處水山明，遠卻塵寰視聽。
　　土洞安眠穩坐，松巖耳靜心清。不須更羨許由名，便是超凡入聖。
　　又
　　非愛青山緑水，惟圖隱跡埋名。麤衣糲食絕人情，養就元初本柄。
　　氣結神凝久視，虛心實腹長生。一朝功滿現三清，此是男兄正性。
　　勸衆減睡
　　夏日勤修寶殿，冬天好鍊頑心。三更不縱睡魔侵，便是先生戒禁。
　　學道休迷妄想，修真莫失叢林。無為功滿恣歌吟，自在高眠穩枕。
　　常足暢懷
　　盡日觀山翫水，終朝常足心休。老來佚樂更何求，保我陽生九九。
　　幸得為人通道，道中別有歸投。功成雲步看瀛洲，萬古名傳不朽。
　　贈張先生
　　日用鼇頭然火，時教突裹亡煙。始終如一志精專，也勝往來打轉。
　　放下紛紛塵事，明通朗朗玄言。一朝功到性靈圓，便是蓬萊中選。
　　寄京師道友
　　只為功虧行闕，故教不免東西。自從別後二年期，路轉風塵萬里。
　　詞寄燕山道眾，聽予至囑休疑。外緣雖幹內忘機，兔卻前頭懊悔。
　　又
　　人事雖然久厭，道家爭忍空歸。不因勤苦到關西，焉得重陽慶會。
　　說與門中志士，祖庭已見根基。終南山色古今奇，老者堪為久計。
　　贈儒士王子正
　　本性元虛不二，奈何情慾交加。人能頓悟道生涯，世態分明是假。
　　更要深通玄奧，須當拂去矜誇。含光默默養靈芽，便是無為造化。
　　巫山－段雲十九首
　　秋陽觀作
　　十九遊仙子，隨師歷八荒。西臨回紇大城隍，到處見農桑。
　　一種靈瓜甚美，赤縣幾人知味。大千沙界有多般，鶴駕復東還。
　　又
　　塞北三年轉，天西萬里迴。飄飄雲駕漸東來，無不笑顏開。
　　道德崢嶸功大，行滿決超三界。十方仙子行功圓，得見太平年。
　　又
　　太上臨關日，吾宗受道時。七雄戈戟鬭相持，何處起慈悲。
　　直至西天行化，大教普聞天下。古今今古類皆同，方顯道家風。
　　又
　　北海修真士，西巖放曠人。別師迢遞過關津，物外不沾塵。
　　學道須憑決烈，一片真心如鐵。九年功滿步雲霞，三島是吾家。
　　又
　　性燭通天眼，心燈放慧光。湛然靈物自真常，無處不圓方。
　　住世榮華不戀，舉措常行方便。一朝功滿化雲歸，獨步赴瑤池。
　　寄天長道衆
　　山後春將暮，龍陽景漸佳。東園芭欖正開花，隨分有生涯。
　　道友堅心長久，相見時時稽首。自然恬淡日和平，物外有餘清。
　　携杖上禪房山
　　自在三山客，逍遙四海賓。孤身到處自全真，風月永為鄰。
　　識破浮華虛假，誰羨望雲星馬。一條柱杖勝龍驂，穩步上高岑。
　　先天觀作
　　涿鹿今朝到，蚩尤往日休。坂泉冬夏水長流，今古幾春秋。
　　因此強兵戰勝、直到而今無定。一生一殺做冤讎，早晚是程頭。
　　〔贈道友〕 
　　道友堅·留住冬聖地，西北有缺，可費千功，未暇修補，待春暖可以完備。因緣故迷之。
　　我有林泉興，君無補缺心。一方聖境理幽深，物外結知音。
　　還到春時圓備，合是全真一會。功成行滿待他年，携手上雲天。
　　龍陽觀九日
　　白酒寬懷抱，黃花噴鼻香。此般真味慶重陽，性月自圓方。
　　山後三秋無別，幽檻幾叢開徹。兩軒各各阿芳鮮，雅勝洞中天。
　　勸世
　　道顯清虛妙，釋明智慧深。仲尼仁義古通今，三聖一般心。
　　不認忘名默悟，只解分門別戶。一朝合眼見前程，悔恨不圓成。
　　〔卜居〕 
　　卜居西關，好山萬疊，河在其中，曲迴上下，不啻二三十里。渾水波濤、兩岸桑麻映日，人善地僻，可為終焉之計。自號曰養老庵，以小詞寄之耳。
　　萬疊山橫翠，千盤呵曲長。居民安土樂農桑，流水落花香。
　　卜此安居養老，一任形枯心槁。不搖不動寄殘年，何處覓神仙。
　　題通仙觀
　　列翠峰巒秀，仙都氣象清。三陽端正玉鼇形，一氣自天成。
　　萬疊雲山深處，別是洞天幽圃。何人能得久閑居，清靜樂無餘。
　　催衲襖
　　昨夜西風緊，今朝秋意深。道人雖則是降心、寒暑亦難禁。
　　衲襖宜教寬大，且要晝披夜蓋。一衣猶恐不銷任，此外更何尋。
　　龍門川溪水同翟老賞月
　　溪水迎霜冷，山花帶露鮮。良朋共賞玉蟾圓，高會興無邊。
　　長記西湖萬里，素魄澄澄一體。今宵相隔正三年，渾似夢遊仙。
　　贈龍虎夫人
　　北海功還未，赤城行已周。一身清靜永忘憂，何處得閑愁。
　　四十正當不惑，事事諳來明白。樂天知命保安和，真理本無多。
　　清水作
　　應運開正教，隨時見寶壇。衆真降跡在人間，卻要列仙班。
　　化度羣生無數，箇箇盡教開悟。一朝功滿到蓬萊，劫運免三災。
　　自詠
　　濕熱燕南地，清涼山後天。陰陽難曉倒顛顛，宿業自牽纏。
　　二載登程酷暑，終日無言無語。閑中功行未能圓，使我志心堅。
　　戒無明
　　一點光明大，三千業障深。勸君聞早細搜尋，莫待禍來侵。
　　觸處將身迴轉，慧性能生方便。這些消息汝還知，便是上天梯。
　　鳳棲梧十一首
　　秋陽觀作
　　正教流通千載遇。浮世忙忙，幾箇心開悟。猛省輪迴尋出路，回頭便是真仙度。
　　行滿功成蓬島去。好伴長春，自在無思慮。更有奇葩千萬樹，塵凡未脫誰能覩。
　　又
　　世事無涯何日了。爭似忘機，學我歸山早。山下林間常獨笑，人心未悟誰能到。
　　終日忘言人悄悄。暮去朝來，更沒閑煩惱。惜取真陽身內寶，不須服餌容顏好。
　　又
　　問道參禪都不會。境上閑遊，只要心無昧。踏碎虛空離六對，松巖一覺和衣睡。
　　何用人前誇口快。一點靈明，不許纖塵蓋。法性堂堂觀自在，歸根復命超三界。
　　宣德州見請以此詞答之
　　山後三陽都歷遍。宣德朝元，不晚須相見。數載師前人事倦，區區獨自隨風轉。
　　幾度天長曾發願。糲食麤衣，隔斷人情面。富貴榮華無意戀，不如巖下成修鍊。
　　又
　　巖上春光將欲暮。可惜春光，無計留連住。春去秋來分四序，一來一去成寒暑。
　　歲計謾人人不悟。得喪悲歡，盡是輪迴趣。我欲留言叮囑付，人心未解無生路。
　　先天觀作
　　山後風光何處好。上谷靈蹤，自古軒轅廟。湧出清流方曲繞，森森緑檜知多少。
　　雲水閑遊今日到。信筆狂吟，自在開懷笑。萬景難侵心合道，全真妙體圓明了。
　　和碧虛壇詞
　　至道幽微何處究。妄想邪思，便是魔人獸。欲要三田苗長秀，真常真靜真無朽。
　　五氣朝元真一奏。萬語千言，須候陰消六。今古迷人觀不透，神奇枉化為膿殠。
　　又
　　一點靈明當內究。散盡群魔，趕退西山獸。萬樹瓊花如錦繡，長春永占無根朽。
　　四海雲朋來往奏。上下沖和，漸覺陽生六。一道靈光通骨透，清香換了胞囊嗅。
　　述懷 
　　天下周遊將欲遍。十載區區，恐負先師願。老也休休人事遠，遊山翫水隨緣轉。
　　報與知音聽我勸。劫運刀兵，箇箇都親見。仍自貪求生愛戀，前頭路險如何免。
　　太平興國觀作
　　古跡琳宮堪作計。檜柏青青，宛有長春氣。直待功圓方濟會，無心默默符天意。
　　幸得安然清靜地。終日逍遙，方寸無縈繫。老大不堪心自退，紛紛世事何時已。
　　〔憶先師〕
　　先師昔日屢言：燕山天下最勝之地。當是時，果葬於斯。以小詞記其意耳。
　　天下風光何處好。山海潛通，無比燕中道。四海雲朋來往繞，先師默悟知還到。
　　既入玄門須悟早。誰解修真，此事非草草。天意分明容起廟，燕山千里來懷抱。
　　臨江仙十首
　　朝元現請以詞件之
　　自別都門人事少，心頭不掛微塵。閑歌閑詠默頤神。有中皆妄想，無內卻全真。
　　取性逍遙雲水客，無情淡泊閑人。隨緣安樂絕疏親。三陽將欲遍，五氣自朝元。
　　贈袁夫人
　　袁夫人住沙漠十年，後出家回都，作詞以贈之。
　　十載飽諳沙漠景，一朝復到都門。如今一想一傷魂。休看蘇武傳，莫說漢昭君。
　　過去未來都撥置，真師幸遇長春。知君道念日添新。皇天寧負德，后土豈虧人。
　　西山靜坐
　　靜坐西山深有益，等閑人事稀逢。終朝飯飽恣疏慵。養成清靜體，化出主人公。
　　三十年來都亂覓，如今認證真容。狂情滅盡法皆空。本來無一事，剛恁費千功。
　　又
　　本是一般孤另物，被他染著難知。迷雲消散慧風吹。何勞身外覓，端坐是天西。
　　萬語千言終未悟，悟來一字成非。竿頭進步勿生疑。般般都撒手，種種自皆離。
　　又
　　參透全真清靜法，何勞相上經求。好於此處覓蹤由。莫生迷執見，休要不迴頭。
　　真性如何能寂滅，真空空外閑搜。其中無慾認真修。隨機常寂定，應物自圓周。
　　示衆
　　目對千差無可取，心閑一境堪憑。真常不昧谷神清。羣魔從此滅，一點自圓成。
　　物外清吟唯獨樂，人間寵辱何驚。勸君速悟問前程。要求真實相，休論假聰明。
　　感懷
　　李行省請予往山束葬三師。燕京道衆並士庶皆不許。
　　一別濰陽過十載，天涯歷遍西戎。歸來燕國住仙宮。立言明祖教，演法繼師蹤。
　　天意如何非易測，人情到了難窮。予心本自愛疏慵。卻教居海北，未許過山東。
　　偶得
　　談妙談玄人易悟，真清真靜難依。人間世事不堪為。十方明眼漢，學我沒操持。
　　既悟淳風須返朴，終朝朴實相隨。含光默默外如癡。心明如朗月，性靜合刀圭。
　　又
　　有相有中容易覓，無為無處難為。終朝作伴影相隨。愚人尋不見，達者已先知。
　　此理勤參搜獲正，一條大路無迷。勸君速悟莫遲疑。常常忘視聽，步步入希夷。
　　〔贈道衆〕
　　五華山住夏時，有道衆見，以詞贈之。
　　數載崎嶇天下遍，而今幸遇林泉。飢來喫飯困來眠。離城幾一舍，別是小壺天。
　　坐上水山俱秀發，池中開滿青蓮。老來功行卒難全。未能三島去，先作五華仙。
　　無俗念八首
　　龍陽觀道衆索
　　了心一法，越三乘妙體，果離生滅。萬事知空非可取，慧性輝輝通徹。靜裹乾坤，閑中日月，堪付知音說。家山還到，自有無限風月。
　　一點無相真如，澄澄湛湛，內外難分別。要會玄元端的處，無縱迷情乖劣。勤論幽微，頻修祕密，參透天機訣。此時不了，更待何日休歇。
　　又
　　參差萬有，盡鴻濛一氣，生成無極。擾擾羣情皆有我，寂寂真空非得。有內尋無，無中覓有，誰是知消息。高真方便，唱出玄妙端的。
　　此箇隱奧門風，須憑智慧，清靜開胸臆。了見元初真面目，豈羨浮華顏色。身寄人間，名收仙籍，不許纖塵惑。神思不動，自來天地難測。
　　又
　　冬寒夏暑，共春花秋月，年年無別。唯有形容朝暮改，不覺催生促滅。萬劫昏迷，一時開悟，好把心休歇。纖塵不罣，本來一點明徹。
　　閑對龜鶴松峰，林泉幽圃，自在開懷悅。行滿功圓朝上會，方顯男兒英傑。此理非深，玄機不遠，未悟難分說。人間誰解，暗中虛度年月。
　　又
　　天涯海角，任縱橫到處，一身閑拓。世事知空風過耳，別有些兄歡樂。玉鼎烹煎，金爐滚沸，鍊就丹砂藥。服之歸去，化身空外飛躍。
　　是則仙道玄微，凡塵脫去，便得同期約。達理通真功德備，豈在幽居巖壑。四相消磨，三彭遁匿，自是人情薄。全真正教，正大心地無錯。
　　繼人韻
　　同塵混跡，悟玄元奧旨，探窮莊列。會集雲朋扶正教，相繼先師無別。外貌悠慈，內容整整，果是如愚拙。門清戶靜，自然顯出高潔。
　　長春境界無邊，清涼永占，處處堪休歇。物外壺天清絕處，遊戲白雲金闕。身寄塵寰，性通天外，萬事難縈惹。六根不動，便是無生無滅。
　　大安山棲雲觀中秋賞月
　　大安高絕，風露清氣爽，中秋時節。霞友雲朋方聚會，共賞山頭明月。照徹千峰，明通萬壑，坐覺心歡悅。神清骨冷，永超人世生減。
　　看盡此夕風光，空勞筆舌，妙景如何說。普照千門皆可翫，不似棲雲高潔。小院巖前，大寒嶺畔，髣髴天相接。坐中默想，此間堪可棲跡。
　　通仙觀作
　　通仙地僻，向西山深處，倚雲樓跡。俯視峰巒千萬疊，隔斷紅塵消息。閑步煙蘿，靜吟風月，此事何人識。修真上士，更於何處尋覓。
　　一帶無盡山川，洞天幽圃，自有神仙域。名利相纏誰得到，難伴清虛閑客。碧洞高眠，清巖穩坐，豈羨王侯宅。我來幾度，此中留意多日。
　　論性
　　騰今跨古，這靈明覺性，本無虧少。箇箇圓成誰肯認，逐境迷迷顛倒。萬種施為，千般做造，都向心頭了。些兒玄妙，問君何日知道。不入無相玄門，浮名難捨，貪看閑花草。口解清談心未悟，不覺輪迴來到。好契真機，驚迴幻夢，自在遊三島。長生有分，永超人世衰老。
　　葆光集中竟
　　葆光集卷下
　　清和真人尹志平撰
　　江城子十四首
　　和蒼蓋郭秀才韻
　　乘車坐馬走東西。論玄規，入幽微。天下崢嶸，隨分立階梯。吾教流通天地祐，無不喜，盡歸依。
　　其中消息與誰期。解忘機，識無為。霞友雲朋，心地要平夷。抱樸全真明日用，神燦燦，性輝輝。
　　龍陽觀冬至作
　　六陰消盡一陽生。暗藏萌，雪花輕。九九嚴凝，河海結層冰。二氣周流無所住，陽數足，化龍昇。
　　歸根復命性靈明。過天庭，入無形。返復天機，昇降月華清。奪得乾坤真造化，功行滿，赴蓬瀛。
　　又
　　道人活計日開顏。性多寬，六神安。晦跡韜光，無事到心間。養就亘初靈底物，名利客，不如閑。
　　人生能有幾多歡。老摧殘，死生關。六道輪迴，來往苦艱難。好認吾門親至道，情慾斷，出塵寰。
　　又
　　法光普照道門昌。出天長，入龍陽。寶殿圓成，朝暮爇心香。霞友雲朋休外覓，心地穩，是天堂。
　　燕南河北好悲傷。正窮荒，受風霜。劫運推移，何日到仙鄉。誰解閑居山後意，□□秀，小蓬注。
　　詠臘雪
　　瓊花繚亂玉塵飛。滿長堤，擁柴扉。暖焙窗明，安用繡簾幃。夜靜雲收銀鑑滿，看雪月，鬥光輝。
　　季冬真瑞古今奇。助寒威，顯豐期。感動詩人，魂魄入希夷。謝女多才吟不盡，留與俺，道人知。
　　〔醮事遇睛〕
　　西山之通仙觀卜，以重陽作醮前數日，北風嚴惡，天氣昏暝，小雪微作，衆意憂惶。八日發牒之後，俄爾開霽，兩晝夜畢。十日陰雪復作，萬口一辭，讚嘆希有勝綠。　　因作一詞，以記其實。
　　重陽佳節醮西山。暮天寒，葉斑斕。和氣滿川，無箇不開顏。滯魄孤魂皆受度，功德備，出幽關。
　　河清谷靜氣閑閑。寸心寬，保全安。白酒黃花，高會列仙壇。共慶吾門祖師祐，衆真喜，萬人歡。
　　庚寅年，通仙醮罷復迴，不遂本願。以詞別道友、衆醮信。
　　玉河別後出西山。曉霜寒，過重關。書疏相邀，須索赴清壇。度死超生雖好事，年已暮，鬢成斑。
　　修真未就積功難。鍊心寬，悟真閑。造化功夫，都在片時間。斡轉玄機全至德，無可欲，列仙班。
　　別礬山先天觀道友
　　先天欲別意沉吟。就清陰，散幽襟。酷暑全無，蚊蚋不相侵。清靜安居堪久計，住一日，勝千金。
　　此方道友果堅心。日相尋，演清音。訪道崇真，通古更明今。九夏待予無以報，臨去也，贈荒吟。
　　仲冬
　　龍祥蹤跡古仙壇。水連山，徑彎環。玉殿朱門，高聳白雲間。疑是蓬宮臨白溆，真福地，可開顏。
　　仲冬遊歷苦無寒。道人攢，子文歡。看盡三峰，別後兩閑閑。何日復來林下笑，散後易，聚時難。
　　方壺過冬
　　嚴冬共喜小方壺。稱幽居，論元初。話到三更，皆似覺清虛。萬事有心求不得，憑象罔，獲玄珠。
　　一言了了性如如。樂無為，駕雲車。朝拜高真，功滿赴仙都。速悟人人俱有分，聽予勸，莫癡愚。
　　義州作
　　紛紛世夢暫無安。蟻循環，少開顏。悟道修真，要脫死生關。認得元初無一物，除妄想，斷高攀。
　　老來佚樂正宜閑。罷輪竿，釣舟還。物外清遊，歷遍古仙壇。更待東君傳信息，度遼水，看閭山。
　　又
　　修行還悟宿根深。得知音，便明心。十二時中，外境不能侵。保命全真無別用，好容易，不難尋。
　　一時勘破古通今。信閑吟，翫遙岑。海角天涯，都是好叢林。繼祖承宗行教化，享天爵，受人欽。
　　榆次縣真常觀作
　　真常應物要方圓。且隨緣，行功全。眼正心明，認得化工權。日用無私當直養，浩氣滿，現胎仙。
　　一時慶會興無邊。透重玄，永綿綿。照徹人間，幻境豈能堅。便約故園堪久計，觀八水，翫三川。
　　沁州神霄宮賞月
　　素光皎潔暮天晴。十分明，稱幽情。賞翫隨時，高會盡雲朋。今夜澄澄垂普照。無此夕，得和平。碧空如水月盈盈。性珠停，保長生。四海清通，何處不圓成。更謝高明恩德重，臨萬國，教門興。
　　無夢令五首
　　龍陽觀春分其間作
　　道友三冬鍊睡，鍊做陳搏苗裔。咫尺過新春，晝夜須當加瑞。加瑞，加瑞。點點直教著地。
　　又
　　春日龍陽春睡，悟得春光真意。紅日正三竿，卻被春風驚起。驚起，驚起。萬事一場春寐。
　　又
　　閑把心香暗爇，三界十方通徹。四海遍天涯，都是全真枝葉。枝葉，枝葉。撞透清宵明月。
　　又
　　我向幽窗守拙，勘破春花秋月。得意便歸來，好把身心休歇。休歇，休歇。鍛就一爐春雪。
　　又
　　說破勞生如夢，箇箇昏迷虛夢。默地悟心開，達了真通清夢。清夢，清夢。誰信真人無夢。
　　道無情士二首
　　時在龍陽觀，東川秋陽來請。丙戌元宵後，臨行以詞別之。
　　每夜三更問話，說破人情虛假。箇箇悟真宗，道心通。
　　要望秋陽迴意，莫縱高眠春睡。指日復歸來，笑顏開。
　　又
　　不避春風迢遞，來往默通真意。那箇是吾家，信天涯。
　　本性玄通無托，到處一身安樂。了了沒西東，住雲峰。
　　又
　　身逐東川道友，有客西山專候。真意是如何，囉□囉。
　　七十古來稀少，今我六旬還到。浮世不堅牢，醉陶陶。
　　秋陽觀作答宣德州道友請
　　深謝將書來請，纔到西巖春令。百烏正喧呼，樂無餘。
　　道衆滿川和氣，醮罷更看天意。緣契合虛空，任西東。
　　又
　　但願身安心靜，誰羨往來迎請。正教滿天涯，過流沙。
　　師意真慈普度，應係群生開悟。積行要無邊，性方圓。
　　別西山道友
　　行遍天涯海角，未似西山心樂。興盡復東還，鬢多斑。
　　彼此年過耳順，別後有何憑準。唯願各心休，永無憂。
　　又
　　三老共全清福，終日遊山不足。坐臥白雲中，看青峰。
　　飯罷東坡石上，談笑開懷豁暢。妙景可忘憂，對清流。
　　別蔚州道衆
　　十月蔚羅行化，去送來迎車馬。和氣滿山川，教風傳。
　　別後何時再遇，唯願各心開悟。功積要三千，化靈魔。
　　又
　　九九嚴凝冰結，山後朔風凛冽。西去意如何，囉□囉。
　　道友一聲珍重，慎勿使他心動。志氣要平和，道無魔。
　　又
　　隨處道人道友，勿使人情濃厚。凡百在平常，少灾殃。
　　別後應當西邁，接待往來寧耐。他日要相參，望終南。
　　懷仁縣作
　　我愛懷仁冬月，炕暖窗明堪歇。天意不教閑，過南山。
　　東去西來非願，海角天涯將遍。道果尚難成，又登程。
　　老年退居沁郡，奉韶還燕京大長春宮
　　十月小春時令，萬物歸根安靜。獨我水雲間，過東山。
　　直指古燕無定，老也敢違天命。迴首望終南，再來參。
　　依韻別沁州長官杜帥
　　未達難通天令，誰解動中生靜。道在有無間，隔千山。
　　去住絕疑心定，任運逍遙隨命。終日不迷南，更何參。
　　減字木蘭花十七首
　　秋陽觀作勸世
　　堆金積玉，日日慳貪心未足。足上何求，直待荒郊臥土丘。
　　迴頭有路，爭奈愚人迷不悟。若悟迴頭，免了前程無限愁。
　　又
　　勞生喪命，誰解衣飡皆分定。恣欲貪癡，積業如山猶不知。
　　一朝有報，鐵膽銅心人也懊。受罪無休，恨不當時聞早修。
　　又
　　頑愚不息，禍福還如身逐影。劫運天灾，都是人人心上來。
　　若明此理，視物應當同自己。了見天真，善惡臨時全在人。
　　又
　　損人利已，貪愛欺瞞何日已。害衆成家，富貴人前仍自誇。
　　陰公暗記，死上頭來誰肯替。天道無私，報應分明各有時。
　　又
　　天堂豈遠，舉世迷人尋不見。地獄非親，無限衆生塞斷門。
　　聰明上士，幸得為人勤發志。志在心平，片善無遺道自成
　　縉山川有三觀，皆有陽字，此間往來故云三陽道士。
　　三陽道士，坐對雲峰談不二。萬法如通，盡在忘機冷笑中。
　　無明實性，此理難詮如何證。要證元初，認取高空秋月孤。
　　秋陽道友見過
　　金波玉液，除卻嬀川無處覓。玉液金波，一飲能教五氣和。
　　還丹大藥，服了令人常快樂。大藥還丹，福薄衆生要見難。
　　一道士出示杜甫遊春詩卷
　　遊春暢飲，萬物熙熙花似錦。暢飲遊春，迷了從來多少人。
　　儒流道士，幾箇能通天外志。道士儒流，誰肯忘情言下休。
　　示衆
　　年深學道，雖未通靈神氣好。學道年深，萬景叢中無物侵。
　　同流聽勸，薄利虛名深可遠。聽勸同流，放下諸緣宜速修。
　　又
　　身心裂轉，便是元初真目面。裂轉身心，一志如山超古今。
　　些兒若悟，免卻波波來與去。若悟些兒，萬劫希逢此一時。
　　又
　　同塵混世，誰解忘言無酒醉。混世同塵，落魄逍遙甘分貧。
　　靈源不昧，勝積無涯真寶具。不昧靈源，一氣清成要上天。
　　贈龍虎夫人
　　昏昏默默，世智聰明孰可測。默默昏昏，無欲能開眾妙門。
　　全真抱樸，無慮無思無做作。抱樸全真，入聖超凡只在人。
　　西山作
　　修真近俗，初地難當心境熟。近俗修真，誰是居塵不染塵。
　　林泉恣興，便是修真無可證。恣興林泉，且作逍遙陸地仙。
　　又
　　安禪聚落，難兔區區閑把捉。聚落安禪，佛祖常憂恐落緣。
　　山林縱臥，無慮無思真快活。縱臥山林，一點靈光無物侵。
　　贈燕京萬蓮會衆
　　迴頭返照，世事無窮堪失笑。返照迴頭，得意歸來便好休。
　　休休省也，莫縱貪癡狂野馬。省也休休，一任年光春復秋。
　　懷仁縣
　　懷仁抱義，五帝三皇因此治。抱義懷仁，天下生靈一體親。
　　勤參道德，建國成家為法則。道德勤參，更與修身作指南。
　　西路請張道人於處順堂畫西遊記
　　清河畫士，處順存心堪發志。畫士清河，早早來時意若何。
　　全真宗祖，畫向白雲傳萬古。宗祖全真，永鎮燕山日日新。
　　悟南柯四首
　　勸世
　　著假求仙果，迷真覓佛心。爇香禮拜恐徒尋。不斷無明，空惹業根深。
　　苦口如良藥，忠言似美金。人逢善者作知音。正教依憑，萬禍不能侵。
　　又
　　生日無明重，死時地獄深。寸陰可惜勝黃金。速悟無生，上士做知音。
　　轉眼迷他趣，迴頭認本心。功成自是出陽陰。物外真閑，坦蕩賦清吟。
　　又
　　莫要欺人重，須妨報應深。羣真降世布清吟。勸化愚迷，災禍兔相侵。
　　更悟真常性，勸修吉善心。長生路上聽仙音。正道無疑，穩步赴瑤岑。
　　又
　　莫覓他人短，唯思自己長。處身謙讓性和光。與物無私，心地得清涼。
　　會滅無明火，能生智慧香。何勞遠去覓天堂。任運安閑，處處是仙鄉。
　　青玉案四首
　　自遺
　　揚眉瞬目分明露，認得元來處。清靜無為香滿炷。十方通徹，遍聞三界，一任年將暮。
　　些兒妙處堪人顧，關外棲真忘來去。更有雲霞三四侶。清吟野興，固窮樂道，此外非他取。
　　又
　　心頭遠惡常修善，自得真方便。至道夷然容易見。目前端正，是非休論，堪作長生伴。
　　玄言悟徹無分辯，默默頤真內光現。保養神丹成九轉。化身空外，六銖天賜，換了如今面。
　　又
　　浮華莫戀心歸道，漸得通玄妙。清靜功圓心地了。高登彼岸，清涼永占，更沒閑煩惱。
　　長春真境仙無老，咫尺洞天誰能到。心上塵情都一掃。琳宮仙院，乘風清興，遊宴蓬萊島。
　　又
　　羣魔散盡真何亂，萬事無縈絆。一點光伺青玉案。纖塵不掛，永無障礙，得見虛空面。
　　勸君早把塵情，下手速修轉頭晚。前有風波深不淺，神舟穩駕，雲朋相伴，笑指蘆花岸。
　　瑞鷓鴣七首
　　與延真觀小賈師
　　道人起念不尋常，宿業牽纏惹禍殃。樸實修真方得久，浮虛學道豈能長。
　　旋生旋滅心難定，不動不搖意易防。早悟知常功累足，想時許爾志堅剛。
　　詠西山
　　西山深處道人家，養道修真何處加。九夏高眠無暑氣，三秋結實有新瓜。
　　亂山坡下宜禾黍，渾水河邊長麥麻。四季平和人事少，三准終日是生涯。
　　過龍泉峪
　　西山一帶好人煙，曲水環山若洞天。無是無非無寵辱。有花有果有林泉。
　　家家奉道邀閑客，戶戶欽壇禮大仙。如此勤心行吉善，太平快樂遇豐年。
　　示衆
　　論道談禪鬥捷機，朦朧合眼便昏迷。貪名競利心猶在，損己安人行豈知。
　　益友不侵賢聖遠，良朋難近虎狼隨。一朝數滿無由悔，聞早收心莫縱欺。
　　又
　　為人幸遇教門興，折莫因循著世榮。節食減眠神自爽，忘情去慾氣偏清。
　　暫時戒慎離災苦，久遠行持出死生。奉勸高明宜省悟，聞身強健早修行。
　　勸世
　　長春教法付清和，普勸高明出愛河。道德勸修天賜樂，塵情苦戀世生魔。
　　目前放下遊真境，身後功深赴大羅。我有忠言親說破，看君聽了意如何。
　　又
　　六年動作小功成，固蔕深根漸次榮。東院西宮閑客坐，南來北往道人行。
　　十方和氣精神爽，四海同心道眼明。天運玄風來此地，燕山路上好前程。
　　南鄉子二首
　　寶玄堂偶得
　　本性愛疏慵，不厭無名不厭窮。落魄隨緣無所礙，心通。觀透人間事事空。
　　得失本來同，動靜何勞問吉凶。兀兀前途真自得，成功。都在忘言冷笑中。
　　贈西路道人
　　幸遇好良因，枉惹浮名受苦辛。只為目前些子事，因循。趖過中間換了身。
　　默坐守靈根，空外閑搜空外真。認得亙初微妙物，堪親。喚作神仙不喚人。
　　虞美人
　　勸世
　　邇來似覺精神湧，識破人間夢。皆因恬淡樂清和。與物無私，光照遍山河。
　　如今普勸修真衆，莫待空無用。一朝歸去恨身卑。悔不當時，勤苦做修持。
　　月上海棠
　　示衆
　　先師歸去功無量，日赴千壇顯聖象。化身千百，暗中度人來往。休輕謗，恐災禍臨頭怎向。
　　一時開化通無上，廣集門生普供養。但持齋戒，志心各懷歸仰。虛空裹，管有神明賜賞
　　踏雲行五首
　　贈長春宮道衆
　　智慧男兒，聰明上士。修真幸遇先師指。葆光殿閣對青山，白雲堪伴長春子。
　　樂道明心，勝看經史。神仙籍上書名字。大家勤苦守靈蹤，皇天肯負清高志。
　　自詠
　　薄利虛名，誰人能戒。前頭路險猶貪愛。惟予不敢著浮華，中心有願超三界。
　　廣布慈風，休生懈怠。心懷忍辱常寧耐。豁開心地若虛空，分明見箇真難壞。
　　又
　　暗地高真，明加保祐。白雲仙跡當成就。吾門七祖鎮燕山，金蓮萬朵芬芳秀。
　　衆會寧心，道人長久。同修清德過星斗。他年功滿去朝元，先師應賜長生酒。
　　又
　　靜裹喧喧，鬧中寂寂。靈源妙用誰能識。兩般顛倒入虛無，自然顯箇真消息。
　　氣過三關，神遊八極。綿綿來往無蹤跡。此時休歇罷參尋，前程路上忘疑惑。
　　讚師父仙體不朽
　　玉骨元清，金丹已就。長春不老何年朽。圓成一性遍河沙，遣骸全體仍依舊。
　　萬代稀逢，一時罕有。天涯門弟來奔湊。安居處順慶真容，焚香十萬連三晝。
　　點絳層六首
　　重九後五日作
　　體入虛空，猶然未可為憑據。真空路、氣神相聚，現出陽神去。
　　若遇知音，此事堪分付。君聽取，莫生疑悮，行滿天將護。
　　又
　　聞說修行，千差萬別難依據。真空路、何人得趣，撒手堪歸去。
　　行積無邊，功要三千數。心開悟，逍遙雲步，應過天仙舉。
　　又
　　學道尋真，寧心耐意搜求正。刀圭柄，羣真相慶，一顆明珠瑩。
　　照見元初，認得頭和影。神通聖，內容清興，物外閑吟詠。
　　又
　　學道難成，無明觸處生煙火。招殃禍，時光虛過，生死如何趓。
　　早悟前愆，更不生人我。還真箇，時時明破，下手修仙果。
　　又
　　曄曄重陽，素秋氣爽添清興。仙歌詠，黃華相稱，朵朵如如性。
　　小檻芬芳，滿座人欽敬。真清靜，香風純正，萬戶千門慶。
　　暮春遊五華山繼先師韻
　　昨日春遊，一行恰似乘鸞鳳。知音共，適懷心縱，直入桃源洞。
　　好向清溪，閑聽琴三弄。真歡動，任地迎送，管甚莊周夢。
　　卜筭子
　　玉虛觀夜境中，師父令和都要奔波走卜筭子，仍易其名曰北地樂。
　　真性休空走，二物長相守。這些消息阿誰知，便是無中有。
　　寶鼎瓊花放，玉戶金光透。作箇清涼彼岸人，清靜工夫就。
　　駕聖朝三首
　　義州醮罷命郭志全講道德二篇
　　古宜緣重，善根深種，志士心堅。感吾門、洪教廣開緣。共談論功圓。
　　中宵不寐，雲朋高會，參透玄玄。向五千、文內契忘筌。見自己神仙。
　　又
　　夜深人靜，披衣閑坐，琴聽無絃。罷高談、逸論默通玄。任龜息綿綿。
　　陰陽昇降，沖和四大，骨壯神全。抱元初、一點行功圓。看歌舞胎仙。
　　太平興國觀中秋賞月
　　海清山靜，素秋光滿，涼夜人圓。恣開懷、賞翫過三更。更談論幽玄。
　　圓明頓悟，無私普照，善行周全。向今宵、覺徹性皆通，證陸地神仙。
　　一剪梅十首
　　依先師真人和移刺仲澤韻，義州永和庵作。
　　九九方終暖日陽。春和崇義，無夢天長。十方三界恣遊行，炎夏還逢，不覺秋霜。
　　悟得真閑萬事忘。自然佚樂，心地清涼。本來一點縱寬舒，散盡羣魔，獨現威光。
　　示衆復用前韻
　　外積陰功內固陽。長春示眾，此語偏長。還能頓悟入無為，宿業猶如，赫日消霜。
　　不假澄心六慾忘。功成行滿，越過炎涼。騰騰兀兀任西東，覺徹人間，且恁韜光。
　　太平興國觀示衆
　　天賜平遙好歇心。琳宮寂寂，古柏森森。清陰密鎖洞天幽，聚落相鄰，靜勝山林。
　　清靜無為孰得尋。太平興國，覓箇知音。勸君速悟莫遲疑，言下承當，賢聖加臨。
　　寄蔚州道友
　　越過靈仙壺水傍。西河餞送，誠厚難忘。未能款話便登程，度嶺嚴寒，來意匆忙。
　　幸得和平達道鄉。渾源豐足，諸事安康。有人東去寄新詞，報與知音，表我行藏。
　　詠前高山
　　新得前高一簇山。清虛洞府，亘古仙壇。皇天憐我苦奔馳，佚我年高，教我開顏。
　　暗謝高穹賜我閑。松間石上，斷了追攀。忻然自得樂無窮，行也堪觀，坐也堪觀。
　　又
　　新得前高自發揚。峰巒峭拔，松檜成行。道人歸計出紅塵，碧洞高眠，無事牽腸。
　　白髮垂垂兩鬢霜。青松影裹，描邈難粧。往來遊戲日當斜，行也清涼，坐也清涼。
　　又
　　新得前高孰可知。世間清絕，詩筆難題。朝元峰上試閑窺，未赴蓬萊，先到瑤池。
　　一派松風入耳吹。仙音縹緲，洞達幽微。興來策杖步雲溪，行也相宜，坐也相宜。
　　述懷贈程老先生
　　學道無成天不慳。虛名濫占，實得應難。從今志氣更重加，東望都休，不下西山。
　　深謝知交忻惇間。四時不闕，助我衣飡。有時慶會上朝元，功行雙全，日赴千壇。
　　述懷贈柳先生
　　一點靈明本寂然。隨通隨感，應赴諸緣。頭頭認得這些兒，動也方圓，靜也方圓。
　　日用無私不著邊。清虛消息，此法堪傳。指人頓悟入無為，行也忘言，坐也忘言。
　　下山
　　為愛前高自覺過。天生阻隔，不放沖和。前頭何處道緣探，無福清閑，有分奔波。
　　老也功虧一任魔。長春教語，慎勿蹉跎。自來達道學仙人，功也無多，行也無多。
　　下手遲
　　義州醮罷勸衆
　　諸緣種種怎生休，萬慮紛紛何日息。情忘處、諸緣頓了，意滅時、萬慮俱畢。
　　問君能有幾多時，猶向人間弄智識。還知恁麼便迴光，兔使臨頭愁戚戚。
　　昭君怨
　　泉州洞直觀書于東壁
　　節令重陽閑步，真至武清南渡。極目看嘉祥，水茫茫。
　　連日陰沉微雨，正在蘆花深處。遊樂水雲間，望西山。
　　鳳棲梧
　　觀世
　　大教普聞天下轉。返樸全真，日用垂方便。方便真慈清靜願，心通漸覺人情遠。
　　上士高明容易勸。既悟玄風，早早忘知見。世事安能長久戀，不如認證元初面。
　　葆光集下竟