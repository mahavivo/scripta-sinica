終南山祖庭仙真內傳
　　經名：終南山祖庭仙真內傳，三卷。元李道謙編。底本出處：《正統道藏》洞神部記傳類。
　　目錄
　　序
　　卷上
　　玉蟾真人　靈陽真人　劉通微　史處厚　　嚴處常　　姚琺
　　曹瑣　　　來靈玉　　雷大通　劉真一　　李大乘　　趙九淵
　　蘇鉉　　　于通清　　趙悟玄　段明源
　　卷中
　　柳開悟　　任守一　　楊明真　周全道　　喬潛道　　李沖道
　　趙九古　　陶彥明　　王志達　薛知微　　陳知命　　宋明一
　　呂道安　　畢知常
　　卷下
　　清和真人　真常真人　洞真真人　披雲真人　白雲真人　無欲真人
　　圓明真人
　　終南山祖庭仙真內傳序
　　子景之隱几坐忘，非南華之稱贊，則人莫知其為有道。太白之仙丰道骨，非司馬子微之裁鑒，則世莫識其為異人。學道之人，隱逐巖谷，銓守連廬，被褐懷玉。負抱經綸之才，不為世用，獨善其身而恬然，委說千載而下不知其幾，千百人不幸，不為世所知。卒於湮沒無聞，與草木俱腐，惜哉。幸而有好事者紀錄為傳，則又過神其事，反使後世不能盡信。吾恐隱士之心必不汲汲於索隱，行怪以駭人之觀聽也。夫世之所貴乎修仙者，亦在乎守道不變，陰功濟人，正容悟物、處順安時而已。豈直以乘雲氣，跨箕尾，解水火，遣冠烏，拔宅昇，舉坐脫立亡，而後為得道之證耶。嘗觀舊所謂列仙、總仙、高道等傳，未有不涉此議者，今已不存。天樂真人李君復，於暇日編述嘗居祖庭者已往師真道行，別為一傳，使後人知所宗本。其辭直其事的，坦然明白，略無詭侈。信可以發潛德之幽光，示後學之楷式，其用心豈淺淺哉。昔劉翰林碑祖師仙跡，以謂師之出神入夢，擲傘投冠，其他騰凌滅沒之事。皆其權智，非師本教噫。後之學者，有能體祖師之苦志，鍊行闡化度人，以達於成己成物。則將來秉筆者自有定論，固無但私於我祖庭焉。
　　至元甲申歲二月初吉，知常盛德大師提點，終南甘河鎮遇仙宮事王道明序。
　　終南山祖庭仙真內傳卷上
　　夷山天樂道人李道謙編
　　玉蟾真人
　　師姓和氏，名德瑾，秦州甘泉縣人。天姿整秀，志學之歲，攻事翰墨及冠隱。身為刀筆吏，然處事中正。以道存心，未嘗取非義財。遇高人勝士，靡不參請。天德問以部橡出身，方將遊仕宦途。忽一道者過門，師延至家，酌酒談玄，大適其意，少焉而去。他日道者復至，臂擎一梟，謂師曰：此物雖許大眼，了不識人。師乃悟為異人，因問其鄉里姓字，不告而往。後月餘道者復來，身染厲疾，止於其家。膿血汗穢，殆不可近。師為召醫，百療不效。經歲乃姐，師備禮葬之。又數月一老媼詣門，泣且告曰：老身有兒，性嗜雲水，不事家業。近知遊居貴宅，特來相尋。師告以病姐，媼慟哭不已，曰：老身與兒，止是二口。兒今既死，何所託身。師請以母禮事之，一日媼曰：吾欲啟壙，一睹兒面，雖死無憾。懇告再四，師為發塚，但空棺而已。中有祕旨一幅，老媼亦失所在。師嘆曰：吾今遇真仙，尚汨沒塵堂中，果何為也。由是黜妻棄子，易衣入道。時聞重陽祖師亦遇真，居終南，乃往參同。大定三年，於劉蔣村結茅，與靈陽李公三人同處。· 既而心地圓通，大得其妙。七年丁亥，重陽束遊海上，師與靈陽共居暢道。十年庚寅春，馬譚劉丘四真將至，師及李靈陽時寓終南太平宮。留錢於貨羹之家，謂曰：今日當有丘劉譚馬四仙客至，可善待之。良久四人果至，貨羹人邀之曰：公輩豈非丘劉譚馬邪。四人相視而笑曰：汝何由知之。曰：和李二師已留羹錢矣。四子嘆異，食畢往見，圻然相得。師嘗命畫工寫真，托虎而睡，眾莫能曉。秋九月初師忽覺道體違和，丹陽命長春侍。疾至十四日，偷然順化。四子葬于劉蔣菴側。畫梵虎睡者，乃頂表歸期在寅年也。升仙之後，有臨潼張公久患風疾。眾醫莫效，將屬績之際，夢師至門，告以治療之方。問其姓名，曰：吾終南和玉蟾也。覺而其疾少愈。用其所告之劑，疾果頓差。張就菴設齋建亭，以酬其惠。謐曰：玉蟾普明澄寂真人。今一祖庭石刻尚在。
　　靈陽真人
　　師姓李氏，京兆終南縣人。聰明特達，學問淹該。天德問遇異人點化，自是落魄，不問家事。視富貴若浮雲，遠名利如栓桔。徜徉泉石，以道自樂。韜光晦邇，素厭人知。故終身不告人名字，里人但以李真人呼之。至大定三年，與重陽祖師洎玉蟾和公同結茅于劉蔣居之。其於鉛汞龍虎之學，多賴重陽指授。七年丁亥夏重陽束遊海上，師與和公止居劉蔣修身接物。重陽至汴，寄之以詩云傳語。和公與李公首先一志，三人同其為交契可知矣。迨十年春重陽升仙于汴梁，丘劉譚馬四真入關，待二師以叔禮。是年秋玉蟾亦假化，師與眾真同處。二十八年春正月長春丘君奉語赴闕，拜別之際師囑曰：重陽謂汝必能大開玄教，今其時矣。萬一審自保愛，來春鶴馭早還，吾專俟汝為喪主。秋八月長春得旨還終南，是冬盤桓山陽淮洛之間。明年春二月西歸，過鄂郊秦渡鎮道眾請留數偶。先旬日前師無恙，絕粒不食，眾問之，曰：汝輩無慮吾，惟待喪主而已。即遣人促長春亟歸。既至，拜於榻前，即賜之墨。長春悟其旨，命匠造棺。未及成，師已順化，時三月初一日也。長春以禮葬于菴側之仙塋，敬鎰曰：靈陽輝耀演化真人。
　　劉通微
　　先生姓劉氏，諱通微，字悅道，默然子道號也。束萊掖城人。世為鄉里右族，惆儻不羈。在弱冠問，飛鷹走犬，博奕國雞，迷於花酒之場。一日一染奇疾，幾至不救。夢入仙家之境，已而平復。遂悟幻化之理，以道存心。大定丁亥夏，重陽祖師將遊海上。道過掖城，見先生神情爽邁，有飛舉雲霄之態。與之同話，機綠契合，授以修真祕旨及今名號。先生既得印，可即棄家長。往杖莢入關中，結茅于終南山甘谷之側。昤風嘯月，枕石漱流，放懷塵世之外。庚寅春丘劉譚馬四師西來，先生相得甚歡，同茸劉蔣菴居之。既而四師復詣汴梁，負祖師仙蛻歸葬於菴側。先生廬墓三年，北遊嵐管。內全道妙，外應世綠，樞衣請教者日不虛席。於是立觀度人，玄風大振於西山矣。嘉聲遠播，名達皇都。明昌初道陵召至闕下，問以九還七返之事。先生曰：此山林野人所尚，陛下居九五之位，四海生民之主，不必留意於此。但對以黃老清靜無為修身治國之要。上悅，敕館于天長觀尋遷永壽道院，開堂演道，三教九流請益問話者戶外屨滿。未幾得旨還山，賜御書以寵其行。翱翔於齊魯問，至球州商河縣聶家莊，謂門人曰：此吾歸休之所也。因茸治廬舍居之。一日焚香禮聖，集眾囑以修真之語。曰：師真有闆風之召，吾當歸矣。奄然假化。即承安元年二月十五日，貞元節也。平生所作詩詞目曰《全道集》行于世，仙化之所，今大建朝元宮矣。
　　史處厚
　　先生家世乾州醴泉，姓史氏，名公密。初自垂髻，心慕至道。大定壬午歲，聞重陽祖師遇仙受祕訣，養道於終南。時走而請盟，遂蒙允納。教以全真性命之學。仍訓名處厚，號洞陽子。自是乞食鍊心，往來於終南鄂社問。七年丁亥春，重陽將游束海，欲令侍行。先生辭以母老，不敢遠游。重陽遂畫三髻道者立於雲中，傍有一松一鶴，付之曰：謹祕藏之，此為他日參同之符。及庚寅春重陽仙化於汴梁，丹陽宗師率三友入關，至長安孔仙菴。先生徑往參謁，時丹陽初頂三髻。先生出示重陽向日所留畫圖，大為讚異。四師告以海上開化、汴梁升仙之事，遞相印可相得。甚歡，即與四師同茸劉蔣菴居之。丹陽屢以詩詞訓告，次第誘掖。不數載問，克臻大妙。後復還醴泉，和光玩世，不拘禮法。時人以史風子呼之。忽歌舞於市，唯云歸去蓬莊，眾俗莫曉。如是者三日，徑來菴中，奄然蟬蛻。時甲午六月十五日也。官僚士庶，靡不瞻拜。初葬醴泉，明年丹陽移葬於劉蔣之仙塋。開棺視之，顏釆如生。丹陽以四言讚之云：史公得遇，得遇重陽。重陽傳授，傳授玄黃。玄黃至理，至理不忘。內持修鍊，外絕炎凍。水火既濟，日月交光。龍吟離位，虎嘯坎房。木金問隔，姥女圓方。刀圭爛飲，知味聞香。神丹結正，晃耀晶陽。風仙來度，顯出嘉祥。歌舞三日，辭別街坊。惟云歸去，趨赴蓬莊。復入菴內，奄然坐亡。觀者雲集，事理匪常。一靈真性，班列仙行。先生道業，讀此讚文自可見矣。享年七十有三。中統癸亥，再遷仙塋。開壙視之，僅及百年，骨雖散亂，其色如金，其堅若石。余所親見者也異哉。
　　嚴處常
　　先生姓嚴氏，名處常，號長清子。京兆礫陽縣人，即重陽祖師之外戚。幼習儒，志尚清虛。以父母在堂，未能高蹈物表。為縣法司，臨事慈愍。一日向暮還家，路拾遺書一卷，題曰：玉靈聖書，得之者仙。于是焚香祝曰；我今二十有九，誓於不惑之年潔身入道。祝畢，醉酒於醮盆中，有聲隱隱若雷，家人咸以為異。後瑜一紀二親俱喪，忽患目疾，治之愈甚。默自責曰：昔得聖書，誓以四十出家，今過期矣。此疾稍痊，即當從道。無何目明如故。遂往終南劉蔣，參重陽祖師，願受教為門弟子。時大定癸未歲也。先生既蒙允納，克志于道，數年祖師授以微旨。七年丁亥夏，祖師東遊。先生遨遊終南泉石，住處頤神毓浩。十年春丘劉譚馬四師入關，蒙丹陽宗師復為印可，仍贈之楊柳枝詞云：一虎一龍一處眠，打盤旋。一呼一吸一周天，褊三田。一麥一麻通一線，裊祥煙。一來一往一還元，產胎仙。先生拜受，自是了無疑障。居祖庭又逾十載，道契真常。以二十三年癸、卯夏四月八日焚香辭眾，無疾而逝，春秋七十三矣。
　　姚垓
　　先生姓姚氏，諱炫，號雲陽子。終南蔣夏村人，世為鄉里巨族。父祖俱好賑贍貧乏，多積陰德，乃生先生。丰神灑落，超然挺出塵之姿。性甚仁慈，聞人有急，必往援救。與重陽祖師有總麻之親。大定丁亥四月，重陽詣門告別。先生問將安往，重陽告欲遊海上，丘劉譚中捉馬之行。先生素以害風相待，笑而別。無何重陽自汴京為先生寄藏頭拆字詩一章，云：前相識，二官人。你真靈，看好因。抵芝苗，公未識。成道果，次須屯。蒙卦聚，神來祐。左源通，氣轉新。斧若磨，交利快。頭一點，遇長春。不數年丹陽輩來居劉蔣菴，先生所居相去數里。聞之，往詢其始末。見丘劉譚馬四師皆凌雲仙客，愕然歎曰：向重陽告別之語今果驗矣。我輩常以害風待，何愚之甚邪。由斯頓悟，乃棄家捐累。乞受道于丹陽宗師，丹陽教以修真奧旨及賜今名號，仍贈之詩云：灰心忘富貴，槁體樂清貧。甘作逍過客，長為自在人。氣中須養氣，神內更頤神。不著纖毫假，方能得至真。、恭侍左右多所傳授。先生得法之後，目不交睫，脅不古席。十有餘年，深入大妙。壬寅丹陽束歸寧海，先生從行，迨丹陽上仙。先生遊歷磁相問，愛濫陽風俗淳厚。築白雲菴居之，隨機接物，演化度人。一日謂眾言曰：師真有命，吾其歸乎。於是沐浴更衣，踟趺而坐日方。卓午寂爾返真，異香芬馥，移時而散，享年七十二。平生所述詩詞號《破迷集》行於世。
　　曹填
　　先生姓曹，諱填，道號朝虛子。陝右坊州人，家世鉅富，猶子徽美叔早登甲第。先生少讀書，鄉里以孝悌稱。為人忠厚謙和，襟懷蕭爽壯歲。遊場屋問，屢中高選。大定甲午暇日，因覽仙經道典，掩卷歎曰：人生浮世，光陰電回，倏然而已。不究生前，妙本出世，高標果何為哉。雖有學仙之志，罔知所適。聞丹陽宗師於終南祖庭居環堵，先生徑往。參謁一見，神合氣協，若有夙習之契。丹陽納諸門下，教以道要。先生既蒙接引，心知至人不易遇也。遂捐進取心以永依歸。丹陽知先生逸氣超邁，妙識高明。一日因先生靜室澄坐，思造乎靜。丹陽詣之曰：學進歟。先生稽首而跪乎前曰：學欲進，而未之能也。丹陽曰：夫靜也者，天命之原，仙聖之本。習而進之，猶假翰以登天。反思而究，則如坐堂上而睹階前也。不日靜乎，櫻而不煩。不日真乎，作而不妄。先生拜而謝曰：琪得之矣，自信而不疑，自明而不昧。自古自今繩繩而不絕者，其斯之謂歟。丹陽乃首肯，瑣再拜而退。後得玄門十解元者，自先生始也。凡初入道者，丹陽以先生為兄。壬寅丹陽束歸寧海，先生侍行。明年丹陽羽化，先生代師行化海上。明昌中與雲中蘇公、無染柳公奉長春師叔命，同飛烏燕薊，演化度人，應綠接物。十有餘年，玄化大行。於泰和丁卯夏四月，先生時寓燕都城束永壽觀，忽告眾曰：吾當歸矣。不數日示微疾而逝，道眾具禮葬之觀東兵後。乙巳冬改葬于五華山。庚戌歲十二月奉朝命追贈斕玄惠正朝虛真人號，蓋掌教真常真人請之也。
　　來靈玉
　　先生世為京兆右族。姓來氏，諱靈玉，道號真陽子。幼習儒業，鄉里以解元呼之。大定十年間，禮丹陽宗師出家。迨丹陽束歸海上，先生侍行。嗣後事跡無所可考，姑略紀其大槃，他日得之，當為詳錄。
　　雷大通
　　先生姓雷氏，名大通，道號洪陽子。世為延安敷政之巨族。身長六尺，情懷雅淡，不事小節。眉疏目秀，耳大準直。脣如渥丹，鬚髯美細。幼業儒素，嘗以詞賦魁鄉選，故時人以解元稱之。當大定乙未春，方夜讀書，燈下月朗風風清。欲竟三鼓，忽聞窗外以杖畫地聲，既而言曰：可歎愚迷饅用功，浮華一夢轉頭空。何如立志修仙舉，永住三山最上宮。先生劇啟戶出觀，了無所見。秉燭視之，見以杖畫向詩四句，後畫岔翕二字。先生自是了悟空華，頓徘學仙之志。是歲秋因赴試長安，聞終南祖庭有丹陽宗師闡全真教法，即往謁之，一見若有夙契。乃作詩二絕，寫懷以呈。宗師即繼韻答之云：饒君聲價勝蘇秦，不似韜光更匿名。物外逍遙真坦蕩，百一初一點自然明。靜清便是長生訣，捨棄妻男沒口傳。悟後知空寧著有，自然獲得好因綠。先生焚香拜請，願執弟子禮。宗師留於座下，訓以今之名號。朝叩夕請於道，大有所得。壬寅夏丹陽束歸，先生留居祖庭，日進道業。甲辰春聞丹陽上仙杖屨游海上，奠祭墳瓏。迨明昌初迤邐西來，道過滕郡，愛峰山巖壑幽邃，築修真菴於響石澗。棲真養浩，演化度人。厥後詣門，受教為門弟子者數百人。惟靈真子馬了道清明子王志專為入室，今各建方所，引接後進。至大安辛未秋，先‘生謂門人曰：百六數窮，劫災斯至生靈魚肉，吾不忍處世也。無幾何示微疾而逝，門人葬于修真菴側。未幾兵甲擾攘，烽煙頓洞。後至大元撫定，人煙稍集。歲庚戌先生之高弟清虛真人張志洞至自武川睹先生宅兆，卑隘封樹草略。即會四方法屬備衣裊石槨大行，改葬於雪山仙塋靈都宮。以弟子馬靈真王清明樹于左右，仍構堂設像以事香火。
　　劉真一
　　先生姓劉氏，諱真一，道號朗然子。世為登州黃縣之巨室，父祖以儒學起家，積德奉道，鄉里所稱。先生幼喪其父，讀書日記數千言，辭源浩瀚。弱冠問試藝春官，得占高甲，時人以解元呼之。然每以世事為不足玩，常有凌雲邁往之志。忽得泄瀉之疾，纏滯彌年。已及膏育，百療不效。大定己丑秋，重陽祖師挈丹陽長真長春三真過其門，母氏設齋供養之。且以子疾告，祖師視之曰：此吾門大士，非汝家子也。許之入道，則可矣。母氏焚香跪於前曰：此疾果愈，俾侍几杖以從。祖師以餘飲與之，既飲汗出如洗，厥疾漸廖。、迨明年祖師已升仙於汴梁，先生入關詣終南劉蔣村，禮丹陽宗師。出家奉侍，既久得付玄旨。壬寅夏從丹陽束歸。癸卯冬丹陽將羽化，召先生囑之曰：汝等要作神仙，須要積功累行。縱遇千魔萬難，慎勿退墮。然後可領吾言，我開眼也見，瞑目也見。元來不在眼，但心中‘了然，則無所不見矣。又曰：汝綠在北方，可往矣。先生拜而謝。丹陽既升仙，迤通北游平灤之境，所至請益者戶外屨滿。一日至撫寧縣，愛其山水佳勝，築重陽觀居之。厥後度門眾數千餘輩，創宮觀大小僅三百區。北方道風洪暢，先生闡揚之力居多。至泰和丙寅歲二月初六日，召入室弟子邸道明等曰：吾其歸矣，昔丹陽將升仙囑予進道之語，汝輩當無忘。《金玉集》 ，凡入道者不可不觀，為我鏤梓散于多方可也。須臾偷然假化。平昔所作歌詩目曰《 應綠集》 行于世矣。
　　李大乘
　　先生姓李氏，世為平凍府華亭縣之大族。幼習儒業，長於辭翰。早年嘗中鄉選，迨中歲至御廉下第。慨然有煙霞之志。大定戊戌秋丹陽宗師行化西來，先生邀于私第事之，丹陽日談道妙。於是黜妻棄累改衣，執弟子禮。丹陽訓名大乘，號靈陽子。日受真教，曲盡妙蘊。己亥二月十五日，丹陽就先生花圃築環，與先生同居，約百日為期。仍贈之詩云：，西北亭川環堵居，此中堪可隱吾軀。眼前碧竹數君子，面對青松二大夫。流水假山兒戲爾，清風明月汝知乎。若能悟解予栽韭，時宗師環中栽韭以寓意也，有分靈光赴玉都。丹陽又見花圃中，林擒一株久已枯死，於四月十四日命移於環內栽之。仍作詩云：天上三十六，地下三十六。天地入寶瓶，七十二候足。後至五月二十日青芽褊吐，枯榦復榮。丹陽謂大乘曰：四月十四乃純陽降世辰也，至此日吾之生辰也。相去三十六日，天地晝夜相合為七十二候足矣。先生作異木記以紀其神，刻諸貞石。無何丹陽挈先生來終南祖庭，居數載之問屢蒙印可。壬寅丹陽將束歸，長春謂先生曰：吾道東矣。時館陶劉武節得官鄂邑，雅與先生相善。官既滿，請先生束遊。至家，築菴奉之。劉亦入道，為門弟子。厥後道綠日盛，門徒雲集。又數年，先生示微疾順化。其體若蟬蛻而輕，遠近觀者大加歎異。門人具禮葬於菴側。關中兵後，道眾即先生華亭環圃大行興建為太清觀矣。
　　趙九淵
　　先生姓趙氏，諱九淵，字幾道，湛然子其號也。世為隴州隴安縣之右族。先生自幼不同兒輩戲狎，既長賦性謹愿，平居寡言。體貌魁偉，襟度灑落。習儒業，嘗中鄉試之甲科，故隴人以解元呼之。不事功名，每有高蹈遠引之志。年逾三十，未嘗婚娶。大定戊戌秋，丹陽宗師演化隴川，一時歸嚮者靈集。先生見之而心醉，曰：此吾歸休之地。於是設齋灶香，請預弟子列，丹陽納之。明年丹陽還祖庭，先生從居之。朝叩夕參於道德性命之學，大有所得。迨壬寅丹陽仙仗東歸，先生往來終南鳳隴之問，徜徉自若也。河內張邦直尹扶風日，常延致其家，與之談道。每留數月，為方外忘形之交。先生作文尚平淡，詩句雅健，得陶謝體。每誦老莊黃庭為日課，非法之言，略不出口。聞人談及他人之短，輒瞑目不與之相接。但云：置論徒敗德招怨，躬自厚而薄責於人，聖人之遺訓也。故所至人皆敬慕之。正大末鳳隴兵亂，先生負岌探入隴山，莫知所終。及大元撫治輔正，洞真真人于君奉旨住持終南祖庭。尋訪先生遺文，得於隴州祐德觀鄭鍊師子周處，目之曰《思玄集》。中統初京兆昊天觀先生門人趙志沖，於府城之北特置吉地，請翰林待制孟攀鱗作誌，起墳葬先生之衣冠，以致春秋之祀云。
　　蘇鉉
　　先生姓蘇氏，名鉉，號雲中子。華州蒲城人。賦性寬慈，謙而好禮。遇煙霞勝槃，終日忘返。大定辛卯春，詣終南祖庭丹陽宗師，席下乞垂開度。丹陽置諸左右，教以入道儀範。服勞既久，未嘗少懈。丹陽付授道妙，及屢以詩詞接引，使進真功。以至心源明了，道體沖融。一時羽屬皆以小丹陽目之，其造道之深可見矣。後辭師游海上，和光同塵，扶宗斕教。壬寅夏丹陽東歸，復侍几杖，迨丹陽之上仙也。盤桓登萊之問。明昌初長春宗師命先生演教燕薊，住崇福觀。道綠日興，從游者眾。一日謂門人曰：世綠塵務何時了絕，吾其歸矣。言訖，綵雲繚繞空際，枕肱而逝。至大元乙巳冬，清和真人移葬于五華山仙塋，真常真人奉朝命追贈體元輔教雲中真人號云。
　　于通清
　　先生河東隄州人，姓于氏，諱通清，字泰寧，道號真光子。初母夢神人授丹一粒，服之有娠洎。分瑞之日，紅光照室，半日方散。夙喪其父，所居與神霄官相近。先生髻齡之歲，母氏攜往宮灶香。手指道像而問母曰：此聖真者，人可得而為乎。母曰：唯志於道者，可得而近之。先生心諾其言，自是時詣宮嬉游。每見黃冠師誦經，必澄坐其側諦聽筵終而去。既長，為人端直，不事家產。恆有高蹈物表之志，但未知所適。年幾冠母氏終天，葬祭盡禮。大定己亥歲，忽一道者詣門乞食，先生飯之。因問將安往，道者告以將詣終南參師。先生乃從其行，謁見丹陽宗師於祖庭。丹陽問其行止，先生具實以告。丹陽留居座下，執巾瓶之役數年。一日手書立身法，付之曰：遵是而行，仙階可至。又屢授真訣，乃得心性圓通。後丹陽束歸，留先生居祖庭。迨明昌辛亥長春亦束還海上，先生從，居棲霞之太虛觀。又數載長春進而前曰：聖賢教門，方欲開闡，汝可分適北京等處弘揚吾道。遂授以親翰，付界教法。先生承命，至霤都環居三載。其神光屢見，僚庶敦請出環。參玄問道者不可勝計，莫不虛往而實歸。厥後道綠日興，度門弟子瑜千人，唯盧柔和丁至一為入室僚庶。選京城束北隅爽愷之地，築華陽觀奉之。先生亦自號塗陽隱士。大安己巳玉陽真人仙仗北來，館于觀下。無何挈先生至燕都，保賜紫衣師號。自是道價益高，門徒愈集。貞祐甲戌歲蒙長春書召，還棲霞之太虛觀，俾主觀事。興定改元，土寇擾攘，遷居福山縣杏山村之修真菴。忽然先生集眾告曰：今日天氣清朗，北兵寢息，吾其歸矣。遂沐浴，書頌曰：今朝推倒無根樹，頃刻扳翻鍊藥鑪。我獨去時無滯礙，杖華倒曳赴蓬壺。擲筆瞑目而逝，春秋五十有六。時五雲繚繞，籠罩菴所，竟日不散。兵後住持彰德府天慶宮門下法孫李志方，遷先生遺蛻葬于府城西北王裕村之仙塋，構堂以奉香火矣。
　　趙悟玄
　　先生姓趙，名悟玄，字子深，道號了真子。京兆臨潼人，家世業農。寄母胎十有二月，生於天德元年五月初二日。分瑞之際，神光滿室。親屬相傳，莫不為異。既長，志尚清虛，不樂世味。大定庚寅春，丹陽宗師率丘劉譚三友入關，道經零口鎮，先生見之，識其非凡。遂邀至家，設齋延待。既而與母魏氏並姊弟妻姪六人，俱詣終南祖菴，投丹陽出家。丹陽方急於度人立教，俱蒙允納。各付以修真微旨，及嗣後屢以法言誘掖，皆能為玄門之達者。惟先生侍丹陽最久，既得法之後，於劉蔣居環者數年。庚子歲京兆趙恩，舍宅修蓬萊菴。請先生居環，听然就請，兀坐逾十年。爾後郃州淳化縣秦莊道友李氏築環，來請先生，又往居一紀之歲，遂得心符至道。因折柏四枝插於環中，乞今榮茂。泰和中咸寧縣樊川錐希誼聞先生為有道者，築環請居之。一日房弟錐都巡於京兆茶肆內，見一道者來乞錢，遂手付一文與之而去。後月餘還家謁先生於環堵，見而驚曰：此向日茶肆乞錢道者也。問兄先生亦嘗出乎，日無。都巡乃焚香拜禮，以朱陽村世業柏坡與先生修全道菴，永為棲真福田。先生嘗謂弟子然逸期日；京兆太白廟，道祖玄元示邊之地，向者丹陽已築堂其側，他日必為崇福道場，汝可居之。先生亦時往來其中，今果為名觀矣。居數載，先生復往淳化。以大安三年三月十有七日，無疾而逝，享年六十有三。生平暢道詩詞號日《仙梯集》行于世。度弟子數百人，惟王德遇然逸期為入室。後移葬先生於樊川全道菴之柏坡，訪平凍同知楊庭秀為作墓碑以紀其道行。天興兵後，就全道故址大行興建為翠微宮矣。壬子歲真常真人灶香祖庭，贈以弘玄真人號。
　　段明源
　　先生世居平水，法諱光普，字明源，道號真陽子。幼而聰慧，長而豪俠。因酒誤傷人肢體，避罪入關中。偶至終南祖庭，聞丹陽宗師談道，大有開悟。於是焚香拜禮，懇祈出家。丹陽見許，恭執勞役以事左右。數年之問，漸有得於心。一日跪告師前，丹陽教以寡欲澄心、摧強挫銳。先生既蒙印可，行其所受之學。不數載乃得，心字瞻明，臻於妙道。遂杖莢還河束，於稷山縣城之北築了真菴居環堵，自此依歸者眾。歲壬寅夏忽謂門人曰：丹陽宗師將束歸，可備香信，汝等隨吾往謁。即出環率眾而行，甫抵潼關，仙仗果至矣。丹陽叩其所修，先生以所進答之。丹陽嘆曰：關中已有趙悟玄，河束又得段明源，吾教得所傳矣。先生拜辭而回，道價益高。三原楊明真聞之，往詣參請，多蒙指授，仍以物外人詞見贈。迨明昌改元二月二十八日，先生召門人曰：吾有三山之遊。沐浴書頌云：歲久樂希夷，光明性燭輝。靈通三島路，氣結六銖衣。放曠無拘束，逍遙出是非。默然無一事，鶴馭綵雲歸。書畢，曲肱而逝。目光炯然，數日不落。備禮葬于了真菴側，平生歌詩號曰《明源集》行于世矣。
　　終南山祖庭仙真內傳卷上竟
　　終南山祖庭仙真內傳卷中
　　夷山天樂道人李道謙編
　　柳開悟
　　先生陝右坊州人，姓柳氏，諱開悟，字巨濟，道號無染子。性聰敏少言，家富不喜華飾。業進士，博識強記，能屬文。再赴廷試而還鄉中，以才名推為州學錄。大定壬辰春，因游長安遇丹陽宗師，與之語，及贈以詞。先生有所開悟，遂捨家從之游。居劉蔣祖菴瑜十年，於道大有所進。與曹頊、來靈玉、劉真一、李大乘、雷大通、李大莖、趙九淵輩俱在丹陽門下，時人稱之曰：玄門十解元。丹陽束歸，先生與諸公亦從行。迨丹陽上仙，先生於明昌問奉長春宗師命，演化燕薊。既而遷固安之棲玄菴，以崇慶改元壽終。兵後乙巳冬十月，清和真人移葬于五華山。庚戌冬掌教真常真人奉上命贈明玄崇德無染真人號，仍作暮碣銘。
　　任守一
　　先生姓任氏，諱守一，道號自然子。世為京兆鄂縣之農家。體榦魁梧，胸襟開朗，不拘小節，性喜射獵。一夕夢鬼使攝入陰府，歷見罪囚校對拷掠之事。覺而有悟，因毀弓折矢，對天自盟，願改前非。以新厥德徑，詣劉蔣祖菴丹陽宗師門下，求受道業，丹陽斥逐。至於數日，其心益堅。乃納之，俾就環堵供事。飲膳三載，之問服勞益謹，未嘗須臾少懈。丹陽憐之，指授真訣，教以忍辱降心，調鍊神氣。久之心地虛明，漸有所得。一日跪前告曰：庸鄙凡愚，蒙師開悟，顧無以報，願垂慈憫，不棄陋拙，更執汲爨三年。丹陽卻之曰：汝向時未悟，須當服勤效役，今既有所得，當進汝真功，接引後進。於是先生拜辭，乞食河朔問，道綠日盛。至大定癸卯冬，聞丹陽返真，先生廬墓三載。未幾忽召門人曰：昨夕師真有命，令從遊道山。沐浴更衣，偷然順化，即明昌改元四月十四日也。兵後門人移葬于登州蓬萊縣百澗村重陽觀，構堂設像矣。
　　楊明真
　　先生姓楊氏，世為耀州三原縣人。父蕃母劉氏，以天德庚午歲十一月十八日先生乃生。分瑞之際，青氣盈室。幼而孤梗，不與旱兒戲狎。既長，每發浮生如電之嘆，志慕仙道。當大定十四年聞丹陽宗師弘全真大教於終南祖庭，即棄家特詣門下，乞垂開度。丹陽見其體貌魁梧，胸襟開朗，嘆曰：此真仙材也。因訓名明真，號碧虛子。授以還丹訴流之訣。先生既得受記，頭鬍面垢，乞食度日，或歌或舞，佯狂玩世，人皆以楊害風呼之。常持一馬杓以為飲器，隱邊丐徒中，數歲不語。志逾金石，盤桓終南鄂社問。後聞丹陽上仙，束游海上，奠祭墳瓏。覲謁長生玉陽二宗師，多蒙指授。迤邐西歸，嘗聞稷山縣真陽子段君為丹陽許可。取道河束，灶香參拜，段君密授道要，又以物外人詞贈之。先生辭而還秦，自是了無疑障。徑入京兆省前宣詔廳，忘言危坐，雖紛華滿前，未嘗一盼而已。心灰體槁，如在山林一紀之歲，入於大妙。承安己未轉運使高德卿忽患心痛，百醫不效。屬擴之際，夢先生以水嚶之，褊身汗出，倏然而甦。不數日四肢康豫，親詣宣詔廳，焚香拜謝，多贈金帛。先生不受，復作詩十絕謝之。重午日先生在清真菴畫地為鑪，撮土代香，翠煙靄出，盤結丈餘，旋為華蓋，移時不散。時有數鶴飛嗚其上，萬目仰瞻，靡不讚異。由是統軍完顏公助貲興建即今之丹霞觀也。蒲城老蘇兩膝拘攣，不能步履。先生以水嚶之，奔走如故。厥後里人之疾者，竟來求水。先生厭其紛冗，呎水一杯注之井中，有聲如雷。自此疾者汲而飲之，無不痊差。迄今號曰：法水井。無何還祖庭閑居，召門人修齋集眾。嗣法於無欲子李公，及請知觀畢知常，囑以藏身之地。留頌云：八．十年來如電拂，一堆臭腐棄荒田。予今去後全無礙，撒手歸空合自然。置筆奄然順化。福山宋昭然者，與先生素不相協，先生窗外與之告別，宋遽出戶迎待，適人來報先生羽化。時正大戊子六月十一日也，享年七十有九。度門人數百輩，平生著述目日《長安集》行于世。葬于劉蔣之仙蛻園。庚戌冬掌教真常真人奉朝命追鎰曰碧虛毅烈真人。
　　周全道
　　先生姓周，名全道。世為古豳之巨室。生於皇統乙丑歲十二月二十二日。自幼語默，進止若成人。狀貌奇古，神情雅澹。夙喪其父，生理蕭索，竭力以事母。母忽感奇疾，百療不愈。先生割股，與藥同進，厥疾乃廖，鄉黨以孝聞。年及冠，里人有以子妻之者，先生婉其辭而卻之。及母氏之終天也，哭泣過哀，幾於滅性。歎曰：吾嘗聞道家有言，一子進道，九祖登仙。欲報罔極之恩，無瑜於此。時大定癸巳歲，丹陽宗師環居終南祖庭，演全真教法。先生遂詣席下，求．受道要。丹陽納之，俾與弟子列，自薪水舂爨，皆使親歷。先生恭服勤勞，數年匪懈。丹陽察其有受道之志，一日召入環室，授以真誥，及賜全陽子號。先生既得法，克己鍊心，行其所受。如是又數載，合堂雲眾，莫不服其踐履之實。無幾何，丹陽謂曰：豳近邊鄙，教化難通，汝當往居，以弘吾道。先生受教而往卜菴玉峰山下，頤神毓浩。演化度人，各隨其根，性淺深皆蒙啟發。至於疲癥殘疾環獨鰥寡而無告者，收養於菴中。由是鄉里士庶日益敬仰，豳人為之遷善。壬寅丹陽束歸，先生每至清明，必躬詣祖庭奠祭，歲以為常。貞祐問羌人陷豳，先生亦在虜中。雖被俘摯，其精進道業，略不少渝。羌識其為異人，遂釋之。四方來受教者，不可勝計。俱令各立方所，誘掖後進。元光末尚書左丞張公信甫出鎮豳郡，素忌先生之名，徑來玉峰叩其所修。先生告以道德性命之理，公喜其誠，出而語人曰：周全陽有道者也。翌日設齋，仍贈袍履，時遣人候問起居。先生亦常往來，寓居長安之漢高祖廟，統軍完顏公待以師禮。正大戊子復還豳，以十月十有七偶命眾作齋，召嗣法門人圓明子李志源囑之曰：終南南時村，祖師開化鍊真之地，吾欲修建以彰仙邇，奈世態如此，不可強為也。他日升平之後，汝輩當勉力以成吾志，言訖，令侍者焚香，命眾誦《清靜經》，先生危坐澄聽。甫竟三過，枕左肱而逝，春秋八十有四。葬於玉峰菴側，士人王才卿者，與先生為莫逆，時仕慶陽。方天兵圍城甚急，忽夢先生飄然而來曰：吾今特來與公相別，軒冤儻寄，不堪久戀。此身一失，再得實難。珍重而去。未幾圍解，王乃訪人，始知先生入夢告別之日即返真之辰也。遽解印綬，黜妻子，樂道以終其身。先承安戊午歲東魯鄹城縣洞虛子張志淵者，嘗兩夢神人持白刃叱之曰：爾年將盡，胡為不參師學道，以免速死耶。既覺心神恍惚，因詣郭西郊行，俄見一道者，麻衣草履，軀榦魁偉，自西而來，就張言曰：汝有宿綠，故來相接。即於路左教以修真密旨，及以麻絛贈之，且曰：敬之哉，無忘吾訓。三十年後當有吾門人來此，與汝相會，是時汝得與師真結大綠矣。張請其姓名，答曰：吾關中周全陽也。俄失所在，張遂易衣入道，後於濟州創白雲觀度弟子數百人，悉立菴觀於齊魯之問。壬辰六軍下河南，李圓明挈眾北渡，於束阿縣築棲真觀居之。張聞往謁，告以向日遇師之故，圓明出先生畫像示之，張焚香致拜曰：此正吾曩者所遇師也。以圓明為道兄焉。乙未關中撫定，圓明追念先生遺命，率法屬百眾西歸，於南時創成道宮。張洞虛屢輩金幣以資其用。不十載雄構壯締，庠豁可觀。辛丑春清和真人命門人捧先生遺蛻葬於劉蔣之仙蛻園，壬子掌教真常李君奉朝命追贈全陽廣德弘化真人號。
　　喬潛道
　　先生家世平陽，族喬氏，名潛道，號沖虛子。賦性沈靜，素嗜玄虛。大定壬辰歲時年三十有六，與里人李沖道同游終南，拜禮丹陽宗師，求受全真教法。居劉蔣祖庭，採薪汲水，供事道眾。艱辛備歷，略不敢息。一日丹陽授以玄旨，仍付詩二絕云：樂天知命不愁窮，懷玉身心眾莫同。烹鍊神丹憑匠手，須教鼎內雪霜紅。道中玄妙與誰窮，撞著知音語話同。守黑不教心上黑，丹紅勝似面顏紅。先生既得道訓，與同志李君相為切傯，克勤道業逾十載，故能各造玄奧。壬寅丹陽束歸，先生與李君共游，郃音閤水乞食度日。既而劉戶部好謙語人曰：昔列子居鄭圃四十年，人不知其有道。蓋懷道抱德之士，如良賈之深藏其貨，惟恐人知。吾觀喬李二仙，其斯人之流乎。縣人聞之，日加敬仰。擇故城之束北隅，築太清觀事之。丙午長春宗師演教祖庭，二公徑來席下，日親教語。長春察其所安，忽謂眾曰：喬李二公克勤于道，真吾門之達者。自是道價日益高。明昌辛亥，承長春命同弘化河束，於臨汾築沖虛觀居之。泰和壬戌復來郃水，棲真接物。貞祐丁丑春三月，因與士人王可大坐問忽曰：吾敢少煩於君，願助一袍以燼吾行。不數日無疾而逝，享年八十一，可大來弔方知索袍謂棺也。時門人李道隱居於他所，一日一先生突然踵門，密有規誨，臨別又曰：明日可一來，吾別有所屬。翌日道隱行至中途，逢人來報先生昨日已羽化矣，方知來者身外之化身也。
　　李沖道
　　先生姓李，名沖道，清虛子別號也。家世平陽。性剛毅，善辭翰，事父母孝。於大定壬辰問年幾不惑，遂與同里喬潛道結為林下莫逆友。偕詣陝右終南丹陽宗師門下，求受道業。宗師視其可教，留與弟子列，舂爨灑掃，勤事數年，愈久愈敬宗師。一日授以祕旨，仍贈之詩云：逍遙物外興無窮，且想和光混俗同。堪嘆浮云虛幻夢，恰如敗葉舞秋紅。任人閑笑道家窮，一志修仙俗匪同。三伏洞天霜雪降，靈苗慧草轉添紅。先生既得印可，篤志於道，脅不占狀者僅十霜，故得心宇。泰定忽夜見神光照室，朗如白晝。遂與喬君同往郃陽，丐食鍊行，弘演真教。丙午長春自隴山來祖庭，復詣座下，參進上道。迨明昌辛亥長春東歸，命先生與喬君弘化河東，於臨汾縣西築沖虛觀居之，度門弟子數百人，造菴觀數十區。長歌短詠，稍露玄旨，喬君責之曰：道人貴韜光晦邊，目今向上真師在世，止可各進真道。先生謝而焚之，一日一命眾具湯沐且曰；吾世綠已盡，今當歸矣。囑門人以志道之語，偷然順化。非煙非霧，褊覆庭宇，三日而修。士庶瞻拜，靡不歎異。葬于沖虛觀，構堂造像以奉香火。
　　趙九古
　　先生姓趙氏，諱九古，道號虛靜子。家世檀州，祖宗簪纓相繼，成有政聲。父淄州太守改同知平凍府，事因家焉。先生大定三年癸未生，天姿澹靜，日者相之曰：風清骨奇，非塵室中所能留也。夙喪其父，每有升虛之志。十七年丁酉母欲娶之，而不從命，屢請入道。母數詁責，知其志不可奪，乃從之。聞府中崔羊頭者為有道，往師焉。崔命執廚爨之役，每夜令造食五七，度度必改味。及所進亦不多食，亦不令多造，使通宵不寐。如此三載，其心益恭，亦無分毫驕氣，人以內奉先生呼之崔知其可教，十九年己亥俾先生詣華亭丹陽，席下請益，丹陽納之。庚子丹陽還終南，命先生往龍門供侍長春，而親訓炙，長春易名道堅，時往來於平凍。丙午長春挈居終南祖庭，長春起戊申之韶也，留先生事靈陽李君。明昌辛亥長春東歸海上，攜過掖城，命謁長生。未幾長生令先生歸棲霞，長春喜其來也，命充文侍掌經籍典教。凡僚庶道流來謁，必先參先生，然後入拜丈室。其為文清古，筆法類《瘓鶴銘》。迨己卯歲長春赴詔適西域，選侍行者先生為之首，至賽藍城，先生謂清和尹公曰：我至宣德時覺有長往之兆，嘗蒙師訓，道人不以死生介懷，何所不可，公等善事師真。言畢而逝，享年五十有九。葬之郭東原上，迄今土人杞之。初長春過阿不罕山，留宋道安等九人建棲霞觀以待，至壬午為惡人拓忌起訟，眾皆憂懼。道安晝寢見先生自天窗而下曰：吾師書至。道安曰：自何來。曰：自天上。受而觀之，止見太清二字。宋覺白於眾，翌日果有書至，自行在訟事乃寢。蓋先生之陰護也。癸未長春東還，過其塋域，諸友欲扶襯而歸，長春止之曰：四大假軀，終為棄物。一靈真性，自在無拘。奚拘拘然，以棄物為念哉。明日遂行，既達漢地。自雲中武川津陽燕薊十餘處，見先生單騎而至，預報長春宗師東還，何不遠迎。其神異之邇，不能備紀，姑錄一二以表死而不亡者也。庚戌歲真常真人奉命褒美道門師德，贈先生中貞栩教玄應真人號，葬冠履於五華山，以奉歲杞焉。
　　陶彥明
　　先生平陽襄陵縣人，幼而好道，事父母以孝聞。年逾三十，估恃俱失。先生哀毀，過禮服闋。慨然置家累，渡河而南寓居靈寶縣，欲投師學道，罔知所適。大定癸巳歲河問許子靜來為縣宰，見先生氣質淳正，且告之曰：公果欲慕道修仙，非得師匠，徒費世祀。吾聞丹陽馬君弘全真之教，今居終南，汝可依歸。仍作詩送行，先生徑詣劉蔣。丹陽見之，如有夙契，留居座下，與之名日彥明，字明甫。親炙日久，教以性命之理。朝夕訓誨，以至心地開通，了無凝滯。使之游歷詣方，究取父母未生前去。先生卜居渭南，簞食瓢飲。行其所受於師者，若將終身焉。不數歲丹陽召還祖庭，問以日用，且嘆曰：純而不雜者，其惟陶明甫乎。賜之號日無名子。既而丹陽束歸，先生亦出關，棲止于洛西抱犢山，尋遷桃花山隱居。逾二十年忽告其徒曰：吾昨於定中偶憶先世嘗居靈光洞，今失其所在。後因遊女几山，見石壁問有刻靈光洞三字，中有石林鐵臼尚在，遂茸居之。眾驗其言，益加信敬。隱餘十載，俄遷居長淵，人莫測其意。不數日北兵掠女几，民多被禍，獨長淵無一騎之來？人益服先生有預見之慧。雖法壽甚高，而步履康健，精神悅擇，可見平日鍊養之功也。正大丙戌秋，雲溪菴門人狄抱元、王抱真請先生就菴過冬，先生辭曰：此中已備結冬之計，待來春當往，彼作歸休之所。丁亥三月六日杖笑抵雲溪，與道眾笑談終日，翌旦更衣端坐，索紙筆書頌，奄然而逝，享年八十有六。停柩七日，頰紅頂溫，如熟睡狀。殯於所居靜室，明年離峰于君葬諸鳳翼山之西。啟棺形質不變，香風滿谷，萬人瞻拜，莫不讚異。故左丞姚樞為作墓銘，以紀靈異焉。
　　王志達
　　先生延安之大簇，姓王氏，名志達，道號玄通子。生於天德庚午歲十上月二十九日。夙喪其父，妙齡雅負清鑒，每歎世綠虛幻，有超然拔俗之心。既長以戶殷充里正，徵斂廉平，鄉人敬之。以大定丁酉歲，因友人得疾，數日身化為大蛇，惟頭面未變。先生休視之，友曰：公輩可備筐器，送我於山，不然恐頭面隨化，傷及生人。先生揭裊一視，其項已下果為蟒矣。遂與家人送至山麓問，即附草而去。先生驚駭，從此長往不歸。路逢異人，授以玄旨，且曰：今丹陽師演化于終南，可往師焉。俄失所在，先生徑往，求為度脫。丹陽初不納，至於責辱數日，求教益堅。憫其誠至，留居席下，俾隨眾執役，教以忍辱鍊心。居數年其勤儉謙退，愈久愈篤。未幾丹陽以道德性命之要付之，先生既得法，卜雲陽縣環堵。默坐一十三年，乃得心光內發，吐為辭章，胳合玄理。度門弟子數百人，後復還延安。五月大旱，官民問先生雨期，曰：今日小雨，未能霑足，過此三日，澤大足矣。至期，果如其言。泰和問羌人入寇，人心駭懼，先生徐曰：請無慮，昨吾定中見三千無首人，驅五百大獸至。後數日捷書至，果梟首三千級，獲駝五百餘頭。四方聞之，益加敬奉。一日於市肆中小酌，出門仰瞻天表，還入坐，索紙筆書頌云：一輪紅日耀中天，五色祥雲頂上旋。珍重一聲歸去也，倒騎玄鶴海束邊。擲筆曲肱而逝，時大安庚午十二月初二日午時也，享年六十一。平生著述號《玄通集》行于世，葬于府城之束南。天興兵後門人就先生葬所建玄通觀，以奉香火焉。
　　薛知微
　　先生世居河束河津縣，乃唐征遼將軍薛仁貴之遠孫也。法諱知微，字道淵，號碧霄子。以天德庚午歲生，幼不嬉戲，長慕清閑，性沈默寡言。年瑜弱冠，酷好養生性命之學。大定辛卯歲丹陽宗師演教終南，聲揚遠邇，先生乃黜妻子，敬謁席下，操拂警以侍門庭，前後三霜，始終．一節。丹陽識為受道器，乃付以修真祕旨。先生既得其傳，復還鄉里，築菴守靜，調氣養神。如此六載，故得心宇泰定，性天疏明。辛丑再至祖庭，奉師進道。忽一夕天澄月朗，輒起取薪置諸屋下，眾皆訝其誕，比明雪已盈尺，共服先生有靜定之功，洞見未然。癸卯二三道倡拉同遊天壇，先生曰：王屋洞天，素欲一往，安樂窩中可以託宿。既至主人迎居，一室軒扉雅敞，榜曰：安樂窩。同行者相視歎曰：先生誠有道者也。時丹陽束歸海上，冬法弟王志一欲遊寧海參師。與之相別，先生慟哭，眾莫測其所以，及王抵寧海，丹陽已羽化二旬矣。未幾復還鄉中，王汝霖來見，先生曰：胡不早求良醫胎治厥疾。王時無恙，聞先生之言不以為事。未及月忽中風而卒。崇慶問儒士昊世傑、薛國寶問先生秋試題目，對曰：三王以賞刑致康。至期，果然二人皆第。又一日杜仲敏者來菴閑話，先生笑曰：公可速歸，落井之婦猶可救也。杜蒼忙至家，果如所告。先生＇預見，未然皆類。此後南渡遨游嵩少問，尋遷內鄉，愛其人淳景秀，即結茅隱居，多所接引。至正大壬辰冬十月三日無疾而逝，享春秋八十三。所作詩詞號《清虛集》，度門弟子數百人，唯侯志忍、柳志春、唐志安、范志沖四人為入室，皆立觀度人於河束雲應問，為當代之高道。兵後遷先生遺蛻葬於終南山下鄂縣遊仙宮之集真堂，掌教真常李君奉朝命追鎰先生日昇玄真人云。
　　陳知命
　　先生姓陳，名知命，道號朝真子。終南縣袁村人，與劉蔣為鄰瞳。重陽祖師累會化度，先生以家產殷富，未能遽拋塵累。後因丹陽等四真來居祖菴，先生頗有入道之心。一日丹陽宗師以青包巾一頂作詩贈之云：青雲前破作雲包，熟視陳公有分消。顧我共君同宿契，願君同我樂逍遙。長生路上尋金擴，不夜鄉中採玉苗。何啻一身超達去，九玄七祖上丹霄。先生既蒙點化，嘆曰：向日重陽累會化度，我已愚昧不能從師高蹈，儻一朝大限臨頭，寧得以此薄業少延一日之生耶。即日禮丹陽為師，改衣入道。丹陽以先生有幹濟才，俾充祖庭菴主，積行立功。十載之問，每以醫藥救人，多種陰德，其道眾多賴花蔭。丹陽每作詩詞，教戒先生修真處靜，大造其妙。無何退職閑居，丹陽以呂道安代主菴事。先生專以修進為業。至承安丁巳，忽以手撫呂背，曰：公綠法甚大，將來此菴為觀之日，度道士數百人為門弟子。是時吾道大弘，公適當其時，善自保愛，吾其歸矣。言訖褊辭道倡，怡然順化，享壽八十有一。停柩三日，肌體輕軟，目光婀· 然。明年玉陽宗師買祖菴為靈虛觀，保賜呂道安沖虛大師號，俾掌敕牒，主領觀事。後果度道士僅三百人，皆符先生之言矣。
　　宋明一
　　先生姓宋，諱明一，號昭然子。登州福山縣人。乃祖及父世為縣吏，以廉平積德，見稱于鄉里。先生幼習儒業，長於詞翰。每以此世為不足玩，發出塵學道之志。年瑜三旬，辭親長，往徑入關中。禮丹陽宗師出家，千磨百鍊，志如金石。服勤之暇，其於修真習靜之業，與日俱進。丹陽付之口訣，仍以青華陽巾賜之。先生拜受，以其師之所賜，終身收掌，每到旦望頂之，朝拜真聖。迨大定壬寅春，丹陽鶴馭東歸，先生侍行至海上，日以其母兄姊姪六人俱禮丹陽入道。明年冬丹陽上仙，先生復入關居祖庭。丙午率眾詣隴山，請長春宗師還終南大弘祖教。明昌辛亥長春仙仗亦東遊，先生受法旨，充祖庭尊宿，自後凡入道者，令先生為引度師。至正大丙戌北兵下，秦川民庶驚擾，避地南山。道眾俱入泌谷，先生獨不肯往。眾勸之行，先生曰：吾之宿債，安所逃乎，汝輩可行，吾獨於此守之。不數日邏兵卒至，靈虛殿宇悉為灰燼，先生亦被害。翌日道眾下山視之，膏血不流，可謂純陽之體，嵇康羅公遠之流乎。時十月十有三日也，享壽八十四。至大元壬子春正月，掌教真常真人，李君奉朝命，追贈先生以無憂真人號云。
　　呂道安
　　先生姓呂氏，諱道安，世為寧海巨族。幼年穎悟，志慕玄風。仙姿道骨，稟於天然。事父母孝，聞於鄉里。年僅三十二，親俱喪盡。葬祭禮，慨然捐俗入道。是時馬譚丘劉四師於終南守墳，先生隻身西來。納拜於丹陽宗師，丹陽與先生同里閘，素知門第清潔，遂令服勤左右。既薰陶日久，乃能了悟道妙。大定庚子歲，丹陽俾先生充祖庭菴主，撫育道眾。時靈陽李君在世，亦多蒙啟發。丙午長春宗師自龍門來居祖庭，數載之問，日親玄訓於道，了無疑障。明昌辛亥長春仙仗亦束歸，先生修身以敬禮眾，以寬道風，不臧師真在日。乙卯朝省罷無敕額，菴院悉役於官，祖庭亦在其數。自是門庭蕭索，道倡散逸。承安丁巳時玉陽真人被召闕下，遣人來召先生。明年春至燕都玉陽買祖庭為靈虛觀。仍保授先生沖虛大師號，使掌敕牒主，領觀事，且曰：重陽祖師徒步數千里來化我輩，端為教門後事，我雖不能親往來，嘗敢忘汝於祖庭夙綠甚厚，善為主持。及以詩贈之云：大悟威光朗太空，先天真瑞信忽忽。虛無清靜全今古，至道流傳正祖宗。三界十方通一致，千經萬論了無窮。忘情自現天元主，透出陰陽造化中。先生西歸祖庭，因綠復振。不數載買度為道者，皆以先生為師，僅三百人買額，為觀在陝右者數十區。至興定辛巳二月十三日，囑門人以修進之語，以法弟畢知常嗣主觀事，脩然順化，享年八十。葬于仙塋諸師之側。大元壬子春掌教真常真人李君，奉朝命追贈先生以凝虛真人號。
　　畢知常
　　先生姓畢，諱知常。世為乾州醴泉之巨室，昆季四人，俱好清虛無為之學。大定壬辰歲聞丹陽宗師於終南祖菴弘演真教，偕來席下出家。丹陽各付祕訣，節次授以詩詞誘進，以至俱能深造道妙，翹翹為人天師，惟先生最幼，置之左右，執巾缺之役。日夕訓誨，歲月既久，故偏得修身性命之要。迨壬寅夏丹陽東歸，囑先生西入隴山，侍長春丘君，採薪汲水凡五年。每進績之暇，危然澄坐，通夕不寐，以修靜定之功。明昌辛亥長春仙仗亦束游，留先生與呂道安同主祖菴事。先生於呂雖為昆仲，待以師禮。六年乙卯朝省新法以祖菴無救，額例沒於官。承安丁巳先生往海上謁諸宗師，長春以所有之貲傾囊盡付，及親作疏文，俾先生化導諸方，為重建計。明年春先生上燕都，玉陽時應命闕下，召呂道安至燕，買祖庭為靈虛觀。仍保賜先生通真大師號，令副知觀事。與呂偕西歸祖庭，道風為之再新。先生尤善醫藥，聞人之疾，不擇貧富必往救之。至興定辛巳呂道安上仙，先生嗣主靈虛香火。其殿堂廊麻創造增茸者甚多，道綠日弘，不數歲度門人瑜百眾。無幾何謝觀事閑居，退隱岐山縣五姓之洞真觀，和光同塵，頤真養浩。時亦一至靈虛，綱領觀事。正大辛卯關中受兵，先生與居民同避地於太白山之峽，至三月十六日告門人曰：昨於定中山靈潛報，此地不堪久處，當徙之他所。世態如此，吾不忍見。即焚香辭聖，翌旦奄然長逝，門人葬于所居之石室。居民有聽其言而去者，不數日兵至，不去之民俱被禍。大元庚子冬洞真真人于君，奉朝命來住祖庭。念及先生同出丹陽之門，又為平昔莫逆友，為眾言曰：畢通真昔居此瑜五十年，恢弘祖教，實吾門之大士也。遂命門人遷先生遺蛻葬於劉蔣之仙塋。壬子春掌教真常李君，奉朝命追贈先生曰廣容真人。
　　終南山祖庭仙真內傳卷中竟 
　　終南山祖庭仙真內傳卷下
　　夷山天樂道人李道謙編
　　清和真人
　　師姓尹氏，諱志平，字大和。遠祖居滄州，前宋時有官萊州者。因家焉顯高祖妣，有子七人俱登進士第，仕至郡守者五人。大父公直考弘誼，皆隱德不耀。於大定九年己丑正月二十日生師，是夕其母方寐，夢儀衛異常、皆盛服而入神思，愕然驚寢，師已誕矣。時里人相驚曰：尹氏宅火。奔往救之，至則光照庭宇，知生子矣。咸曰：是家陰德動天，他日必為異人。三歲穎悟，善記事。五歲入小學、日誦千餘言，於理即玄解。在髻齡日，舉止異凡兒。嘗因祀事究生死理，杳然遐想自忘。十四歲遇丹陽宗師，遽欲入道，其父難之，港往。十九歲復迫令還家，錮之竟逃出再三，始從之。詣武官靈虛觀長生宗師席下，執弟子禮。尋住昌邑縣之西菴，常獨坐樹下達旦。或一夕靜中見長生飄然而來，斷其首，剖其心，復置之，覺而大有所悟。後住菴福山縣，惠濟貧困者數年，眾德之。明昌初聞長春宗師還棲霞，往侍左右。長春特器異之，付授無所隱。玉陽王宗師屢握手談道，授以口訣。又受《易》於太古郝宗師，皆世所未嘗聞。自是道案日隆，聲價大振，四方學者，翕然宗之。時濰州龍虎完顏氏素豪倨，慕師道德，施囿地創玉清觀事之。數載之問，姬侍供奉者未嘗識其面目，亦未嘗知其姓字，其所守如此。興定己卯歲冬，大元太祖聖武皇帝自西域遣便宜劉仲祿徵長春宗師，仲祿及益都會真常李公，曰：長春今居束萊，非先見尹公必不能成此盛事。及濰陽謁師於玉清，見其神釆嚴重，不覺畏敬，自失從容。語及詔旨，師大喜曰：將以斯道覺斯民，今其時矣。遂偕往覲長春於萊州昊天觀。先是金宋聘命，交至皆不應。至是長春與師議庾計北上，時從行者十有八人，皆德望素重者，師為之冠。自庚辰春啟途，至癸未秋回轅。四載跋涉，備嘗艱阻。既見上於西印度，奏對稱旨。還及雲中，長春聞山束亂，天兵又南下，曰：彼方生靈，命縣砧鼎，非汝莫能救。因遣師往招慰，聞者樂附，所全活甚多。甲申歲敕令長春住太極宮，即今之長春宮也。師在席下最為入室，四方尊禮者雲合。師曰：我無功德，敢與享此供奉乎。遂辭退，住德興之龍陽觀。屢承長春手澤，示以託重意，及蒙賜清和子號。迨長春上仙，師方隱上谷之煙霞觀。又欲絕邇遠遁，為眾以主教事敦請，勉從之還長春宮，以嗣玄教。厥後門徒輻輳輦幣樂貢者，日充塞庭戶。壬辰春太宗英文皇帝南征還？師迎見於順天，慰問甚厚。仍令中宮代祀香於長春宮，既責優渥。癸巳夏遊母問山，太玄觀之李虛玄語人曰：去年院中青氣氤氳者累日，占者以為當有異人至，今師來既驗矣。其演化白霤之問，道綠真蹟備見《北游錄》。至甲午春南歸、及玉田，眾喜為數日留。日已哺，遽促駕兼夜行五六十里，舍豐草中，眾莫知所以。後還官，始知在玉田時，有寇數十欲劫掠，追至大合甸，不及而返。從者相賀曰：非師奈我輩何。夏聞朝廷遣官撫綏關輔，適無欲李公自衛來燕致祭處順堂，師命入關招集道倡，興復終南劉蔣之祖庭。秋中官遣使勞問，賜道經一藏。乙未春沁州牧杜德康請師主黃錄醮事，師由雲應南下，所至原野道路，望塵迎拜者日千萬計。願納宮觀為門弟子者，若前高之玉虛，惇縣之神清，定襄之重陽，平遙之興國，咸請主於師。及理醮，時早久且風，醮之三晝宵，燈燭恬然在，他境猶風。杜以州之神霄宮為獻，尊事之。師以玄化大行歸功於重陽祖師，乃留意於終南祖庭。冬京．兆總管田德燦遣官偕無欲李公馳疏來請，雅與師意合，丙申春正月始達終南規度兆域。初重陽祖師修道於劉蔣村，既成，火其菴而束貽，詩有後人復修語。先大定問丹陽、長春二宗師已嘗建立，值天興劫火焚毀殆盡。至是師廣之，亦有繼祖來修之什。於是前蕪平丘，築垣架屋，而草創之。又若樓觀宗聖宮，終南之太平，炭谷之太一，驪山之華清，太華之雲臺諸宮遺址，悉擇四方綠重耆德付之，俾任興復之責。時陝右甫定遺民猶未安業，道眾艱於得食，師以道德罪福之報撫慰之。是年夏被命令，師選戒行精嚴之士就禾林住持，為國祈福。秋中書楊惟中召還燕，道經太行山問，草盜羅拜受教，悉為良民。戊戌春忽曰：吾老矣，久厭勞事。以正月上日會四方耆宿，嗣法於真常李公，俾主教席。遂於長春西院及五華大房，增茸道院以為佚老之所。庚子冬京兆太傅移刺寶儉，總管田德燦請師主重陽祖師葬事，師欣然而往，雖冒寒跋涉不憚也。常曰：吾以報祖師恩耳。當時秦地大旱，師下車而雪，大闡葬禮。以明年辛丑正月二十五日既事，時盛行興造，及經理會葬者，多方道俗常數千人，物議洶洶不安，賴師道德威重，鎮伏邪氣，故得完其功。師嘗與老師宿德，往來于樓觀諸宮，逍遙自若，以揚玄化。是歲冬十月仙仗還燕山，居玉華大房之間，遠近達官士庶，仰之如景星丹鳳。乙巳春命潘沖和主領河東永樂純陽宮之法席，以事建立。無何中宮遣近侍賜黃金冠服，仍敕有司衛護。又令門人增飾濰陽之玉清，不數載奐然一新矣。至辛亥二月五日謂侍者曰：我常便房山之幽邃，故居之。今為我灑掃殿宇，以備長生昇仙之齋。翌日焚香禮聖畢，謂眾曰：吾將逝矣。眾驚愕，師嘿不應，惟戒葬事無豐。遂不食，但飲水歡茶，危坐談道，語音雄暢如平日。是夜正衣冠，曲肱而逝，享春秋八十有三。門眾毀哭若喪考妣，時馨香之氣滿室，遠近聞者奔走賻媚，絡繹如市。初師遺言葬大房，嗣教真常李君以大房去京師稍遠，艱於登涉輩柩，葬于五華，構堂曰復真，以事香火。師平日著述目日《葆光集》行于世，中統二年秋九月璽書追贈清和妙道廣化真人號。
　　真常真人
　　師族李氏，諱志常，字浩然。其先洛州永年人，宋季避地濮之范陽，尋又徒開之觀城，因著藉焉。高祖皓、曾祖昌、祖明、父蔓皆隱德不耀，素為鄉里所重。母聶氏夜夢異人，授之玉兒，覺而生師，即明昌四年癸丑正月二十日也。師生六歲，考妣俱喪。養於伯父濟川家，濟川諱蒙名舉子也。賦義兩科，屢占上游。雖以四舉終場，同進士出身歉如也。愛師穎悟不覃，意用作成，以償平昔之願。而師不喜文飾，雅好恬淡，常默禱高穹，望早逢異師勝友，式副夙心。年十有九，伯將議婚，師聞之歎曰：本期學道，未涉津涯，若愛欲纏縛，則聖賢高蹈、出塵之事業難乎有成矣。居無幾，負書曳杖，作雲水之游。初隱東萊之牢山，復往天柱山之仙人宮。宮之主者曰：湯陰李先生有藻鑒。見師儀觀魁偉，固已知其不凡。因冬夜談道，言及日用，乃大加賞異。退謂其徒曰：余在道三十年，老師宿德與之談論者，能如此子精當，曾不一二見。迨辭，始告之曰：君玄門大器也，山菴荒僻非君久淹之地，海上昔祖師至異人並出，今獨長春在焉，宜往從之，他日成就，未可量也。師翌日遂行，至即墨之東山屬。貞祐喪亂，土冠蜂起，山有窟室，可容數百人。寇至則避其中，眾以師後拒而不納，俄為寇所獲。問窟所在，箠楚慘毒，絕而復甦，竟不以告。寇退，窟人者出環，泣而謝之曰：吾儕小人數百口之命，懸於公一言，而公能忘不納之怨，以死救之，其過常情遠甚。爭為給養，至於康調。迄今父老猶能道之。歲戊寅夏六月聞長春宗師自登居萊，師促裝以往，拜謁席下。長春一見，器許待之異常。師於承教之後，益自奮勵。歷兵革死生憂患之際曾不易其所。守山東東路轉運使田琢器之高其行，且聞昔在即墨，其主帥黃摑副統咨師籌畫保完一城，以書邀至益都，待以賓禮。己卯夏六月益都副帥張林叛金歸宋，冬十有二月太祖聖武皇帝遣便宜劉仲祿寶詔備禮，起長春宗師於東萊。師睹此事機，知張林新以其地入宋，叛股靡常，密念若不先入白則必見阻滯。乃往說林曰：長春師天人也，今三使徵聘，毅然北行。舍近道而即遠途，救世之心於斯可見。相君能為推轂，則非惟一方受賜，實四海生靈無涯之福也。林悅移檄所經，俾衛送以行。庚辰春正月長春命駕，從行者一十八人，師其一也。二月達燕，明年春北上，秋七月至阿不罕山，距漢地僅萬里。並山漢人千家，逆塵羅拜以為希世之遇，成請立觀，擇人主之。長春坐上指師語眾曰：此子通明中正，學問該洽，今為汝等留此，其善待之。因賜號真常子，仍預書其觀日棲霞。長春既西邁，師率眾興作，刻日落成。又立長春玉華二會，至今不輾。癸未夏五月長春至自行在，憩於其觀。一日齋客四集，長春手持弓弘一，不言以授師，師亦不言而受，圈而佩之，作詩為謝，長春但笑領而已。蓋阿不罕之留弓弘之授識者，知其有付囑之意。秋七月至下水，時殘暑尚熾，長春納凍於官舍之門樓宇，呼師而教之曰：真師不易逢，得道者不易遇，遇之而不易識也。守道之篤，人貌而天行，直寓六骸而淵宗，忘饑渴而常寧，至靜而遺形，獨遊乎無極之妙庭。此語汝當記之，以俟他日自得之耳。師拜謝，已乘問因問，向者避地山東為寇箠撻，俄墮窈冥，赫日方中，而目無所見，幽明路隔。其歸根復命之理，果何如哉。長春曰：人之生死，猶晝夜乃幻相，相因之道，叩其道之，至則無有也。當汝疑念未起時，體取死生，晝夜了無干涉。則天光湛澄，若太虛之無際。名言象教不可得而喻，斯汝疑心靜盡之地。師復再拜受之。長春自入漢地，人事益繁，四方道俗來覲謁者，皆託於師。師陰蓄歸隱之念而未有以發，雖心交不知也。長春忽語之曰：昔有一道人趙其姓，初在門下，向道甚勤。一日遽辭欲往他所，我因戒之日，不應去而去，不為退道即為慢道。師愕然，知斯言為己設，其念遂絕。師以長春西域見上演道之語編為《西遊記》行于世。丁亥秋七月長春仙去，清和嗣教，以師為都道錄，兼領長春宮事。當時朝廷在禾林，師歲一往，以扶宗斕教為己任，雖龍沙風雪寒裂肌膚弗憚也。庚寅秋七月太宗英文皇帝始即大寶，師見於乾樓輩，時方詔通經之士教儲君，師乃進《詩》、《書》、《道德》、《孝經》，上嘉之，冬十一月得旨方還。辛卯冬有誣告處中堂繪壁有不應者，清和被執，眾皆駭散。師獨請代之曰：清和，宗師也，職在傳道，教門一切我悉主之，罪則在我，他人無及焉。使者高其節，從之特免扭械，鎖之入獄。夜半鎖忽自開，師以語獄吏，吏復鎖之，而復自開。平日一吏以白有司，適與來使會食，所食肉骨上隱然見長春相，其訟遂息。癸巳夏六月承詔即燕京，教蒙古貴官之子十有八人，師薦寂照大師馮志亨佐其事，日就月將，而才藝有可稱者。乙未秋七月奉詔築道觀於禾林，委師選高道住持。戊戌春正月清和會四方耆宿，手自為書付師，嗣主教席，師度不能辭，乃受之。三月赴闕以教門事條奏首，及終南山靈虛觀，係重陽祖師鍊真開化之地，得旨改稱重陽宮，救洞真于君住持，主領陝右教事。以白雲景公、無欲李公輔翼之，大行營建。乙巳奏請河東永樂純陽祠宇，及師真堂下並賜宮額，以彰玄化。丙午定宗皇帝即位，詔師以戊申上元日就長春宮，設普天大醮，仍降璽書，凡名山大川諸大宮觀，及玄門有道之士，委師就給師德名號。歲舍辛亥憲宗皇帝嗣登寶位，欲遵祀典，褊祭嶽讀。秋八月遣中使詔師至闕下，上端拱御榻，親緘信香，冥心注禱於祀，所賜師金符寶誥，及內府白金五千兩，以充其費。師奉旨驛車南下，褊詣嶽瀆，以行祀事。越明年春正月初吉，來終南祖庭，敬展精衷，恭行祀禮，規度營建，整治玄綱。凡山下仙宮道觀皆為一到建功，師德賜查各有差，以是地係教門根本故也。至四月既望仙仗東歸，由中條之純陽宮，亦如終南故事。秋九月還燕，癸丑冬十月聖天子在藩邸開府上都，命師修金錄大齋，作大宗師，普度隨路道士女冠，給授戒牒。甲寅春正月上遣使就官，會集諸路高道作普天醮，敕師濟度海內亡魂，賜黃金五百兩、白金五千兩，凡龍璧環鈕鎮信之物、焚獻香燈，並從官給，自啟事至滿散。鸞鶴五雲之瑞，不可嬋紀。秋聞亳社戍兵，師遣道人石志堅輩興復太清宮。乙卯秋七月見上於行宮，適西域進方物，時太子諸王就宴，敕師預焉。十有二月朔旦上謂師曰：朕欲天下百姓安生樂業，然與我同此心者，未得其人，何如？師奏曰：自古聖君有愛民之心，則才德之士必應誠而至。因歷舉勳賢並用，上嘉納之，自午刻入承顧問，及燈乃退。丙辰春正月，以老辭。夏四月至自北庭，六月庚申朔師倦於應接，謝絕人事，隱几不言。戊寅正襟危坐，語左右曰：昨夜境界異常，吾自知卦數已盡，歸其時矣。主領後事，向已奏誠明張志敬受代餘，無可議者。翌日乃留頌，順正而化。春秋六十有四，葬于五華山之存存堂。平昔著述有《又玄集》二十卷行于世，中統辛酉秋九月制書超贈真常上德宣教真人號。
　　洞真真人
　　師諱善慶，字伯祥，寧海人。漢廷尉高門于公之後，祖彥升，嘗主好時縣薄。考珍，韜光不仕。師以大定六年丙戌十二月初八日生，幼不茹葷，長通經、史，雅嗜道德性命之學。與丹陽宗師同里，閘二十二年壬寅夏五月，丹陽自陝右還鄉中，演道於金蓮堂，老稚雲集。師與焉，時年十七，丰神整秀，丹陽見而問之，知為彥升之孫，歎曰：吾向畏重陽譴訶，頗萌倦弛，然得以終其業者，彥升輔贊之功居多，使是兒入道以報乃祖之德，可乎。翌日師與眾再至，丹陽神出一熟芋與之，師拜而食。其父母聽，執几杖以侍左右，乃蒙授以今之名字，既而父珍與其室王氏謀曰：吾止是兒蒸嘗所系，今丹陽化度入道，殆夙契乎。丹陽嘗業儒，必不妄絕吾于氏之祀。其修真之門，量有超出世法之外者。我輩區區，尚何所戀。遂與女子洎家人輩，俱受業于丹陽之門。丹陽訓珍法諱日道濟，王氏日道清及號玉谿散人，女日妙靜，即師之姊也。後俱為玄門之宿德。再年癸卯冬，師從丹陽赴萊陽遊仙觀醮。未幾丹陽上仙，長生、玉陽二宗師來主喪事。嘗聞丹陽有報德彥升語，乃授師道門儀範，命宋崇福相將入關，俾事長春宗師，以遠鄉土親愛之情。師受教而西至終南祖庭，拜謁靈陽李君，備陳長生、玉陽之命，靈陽見師天姿雅澹，舉措不凡，教之棲山林、遠塵市、親有道、種福田，且使枉道詣平凍，參高士崔羊頭。師承命而往，一夕宿回山王母宮，夜夢老媼持餅一槃餉鬍頭道者，道者即取一餅擘半與師食，仍自食其半。又二日達平凍崔菴，參禮甫畢，俄一媼持餅一槃來績于崔，其崔與媼克肖夢中之見，崔取一餅擘半與師食，即自食其半，且曰：連前夜者，食吾一餅矣。時趙九古侍側，崔指師曰：是子可教，其有道綠乎。居瑜月，多蒙指授。遂辭詣隴州龍門山侍長春，恭執汲爨。乙巳春長春命師詣洛陽致書于長真宗師，長真訓以推強挫銳、鍛鍊塵心為學道之要。無何長真返真，師葬祭禮，竟復入關，丐食同華問，行其所受。丙午長春下隴山，振教祖庭。召師席下，令日服勤勞，以結勝綠。先長春游隴川日，愛況陽縣束之石門，嘉勝築全真堂，命弟子蒲察道淵居之。明昌辛亥長春將歸海上，謂師曰：汝綠在斯，無他往。人需友以成，友不可不擇。蒲察道淵者，心存至道，是人必能輔成爾業，可往居之。師詣昊嶽五辜山鑿石以處，日止一餐，晝夜不寐者七年。惟道是力，乃臻於妙。凡未然之事，必預知之。隴人迄今目其寵曰：于真人洞。塑像事之。蒲察請師下山同處。承安戊午郡之好事者，輸貲構造揭玉清觀額，尋禮玉陽參受經錄，以輔道救物，遠近益加崇敬。泰和癸亥隴州牧保賜沖虛大師號。五年乙丑復往棲霞觀，長春請進上道，無何長春遂促西歸。至臨沂遇玉陽于縣癬，玉陽首問關中日與甚人為友，師以蒲察告玉陽。再問蒲察入道之由，師告以奉長春命，玉陽曰：審若是，則可與友矣。遂蒙教以微旨，及授洞真子號。居數日乃別，道過林慮，愛其幽闆，棲止于天平觀。丙寅長春介畢知常持教帖云：大抵上根之人，惟財色是遠，汝既能推財讓義，何必深山窮谷守靜篤也。草字到日，即便下山，復還濟隴。目今教門闕少得力人，要汝弘闡爾，仍更名志道。師拜命還秦。八年戊辰南征凱還，憫其俘摯購援者甚多。師自五奉卒業以來，詣門求度為道士者數百人，俱立觀院於鳳翔汾隴之問。元光癸未汴梁中太一宮提點，李沖虛舉以自代不起。正大改元，上悼西軍戰沒，詔遣禮部尚書趙公秉文醮祭於平凍，延師為濟度醮竟。師以所奉信幣悉具呈回，納助軍須之用。趙素重師高潔圖像，薦諸朝遣使召之。又不起，已而隴山兵亂，畢知常請師詣岐山五姓之洞真觀居環堵。丙戌遣中使再召，起而應之，至京之日奉旨提點中太一宮，若密國公鑄、侯莘公摯、楊尚書雲翼、許司諫古、馮內翰璧，諸相貴近，爭相景慕。時金運將終，榣役叢出，民大不堪，徵及道釋。師每於執政者方便啟導，屨寢其議，四方緇黃，多賴以安。丁亥北來道眾傳長春升仙于燕山，師日惟一飯，心喪者三年。庚寅河南旱，韶近侍護師檮於濟漬，上期望祀于官中，醮竟立致甘澎，特旨褒異，令兼領五嶽佑神觀事。是秋書大有年。天興癸巳春汴京納款聖，朝遣使訪三教人，以師為之冠。秋七月由中樂北渡，時依附者眾，舟人疑有金帛，薄暮啟船，遇一沙渚，給以達岸，委之而去。黎明驚濤四涌，莫不倉惶失措，師泰然無懼色。是日會八柳樹堤潰，水勢南下，命弟子符道清濟賂二舟，舉脫其息，於是挈眾達大名。玄通范圓曦時主東平上清宮，聞師至，率在府僚屬道眾備車騎來迎，虛席引避。師辭不得已，乃弘教於束原。乙未秋上燕都謁長春處順堂，燕人懇留，不獲南歸。丙申夏燕境蝗旱大作，行臺諸官檮師禳祭，師俯徇輿情，啟醮即雨，蝗不為災。秋清和真人尹君自關中還燕，命真常李君權教築室于西院，與師對處，日相陪佚。戊戌春真常嗣掌教事。夏四月朝廷選試道釋，以師聞望隆重，進號通玄廣德洞真真人。適北京留守烏德亨築全真觀，邀師矜式其國人，勉應而行。秋七月真常奏請得旨，改終南靈虛觀為重陽官，救師住持，主領陝右教門事。庚子夏太傳移刺寶儉，京兆總管田德燦差官持疏往邀，即日命駕。烏公以下僚庶以師興復祖庭之，故知不可留，績金燼幣者充積，過燕涉趙，度晉來秦，所至之方，諸侯郊迎，士庶嚮慕。以所得之貲，悉為興建之費。辛丑春正月會諸路師德，葬祖師於白雲殿。時關輔甫綏，民稀土曠。門下道流共念祖師開化之德，競來入關，營佃方所，為之羽翼。束連海岱，西徹鞏洮。南際江淮，北通沙漠。往還道俗，奉香送供者，絡繹不絕。與李宮作務之眾，恆不下數千人，賴師道德高厚。每至朔望，必設齋集眾，教以修身養性為功，立觀度人為行，及諭以罪福之理，俾各從所便，故得循規蹈矩，教門寧謐。不十載問雄官傑觀，星羅雲布於三秦之分矣。其祖庭制度為海內琳宮之冠。師以甘河祖師遇真之地，建遇仙宮以彰靈跡。又於西號墦谿長春鍊化之所，分命門人千指創長春成道宮以報教育之德。夾谷先鋒使於祖庭作功德主，建虛皇壇殿，以甲辰上元日請師設羅天大醮，薦悼海內亡魂。以落成之適皇子闊端大王開府西凍，遣使趙崇簡就宮修金錄醮七晝宵，方降聖之際，北東二方真文無火自化。使回啟其靈異，王特降璽書護持玄教，仍增以重陽萬壽官額，賜與醮五師以真人號。謂師與宋披雲、薛太霞、黃白雲、李無欲也。夏五月聖旨遣近使裴天民詣宮，行降御香，特加優遇。丙午秋鞏昌總帥汪德臣欲請師作醮薦父靈儀，慮其不能動，啟於王府以汪侯開國大臣，遂命丞相完顏鳳哥敬詣終南禮請，師即應之。鞏昌地接西羌，居民但習浮屠之教，師以無為、清靜、正心、誠意之道化之，風俗為之一變。冬演教秦亭，應綠接物之邇，秦士有《西州錄》。丁未春還宮，秋八月皇太后賜以冠服，仍頒寶誥，敕守臣外護玄化，無令擾瀆。庚戌夏六月通明閣告成，師拽杖逍遙其下曰：吾焚修祖庭，經營是閣僅十年，今始見成就，豈徒以誇其壯麗為哉。蓋常人之情，見其嚴飾乎外者，而儼敬之心油然而生乎內。夫上達之士以清靜無事絕慮修身者，固不在是其於弘教度人，此象設崇構之綠，亦不可偏廢。教之所以崇，道之以所尊也。冬十月三日沐浴正襟危坐，召眾於前囑以修進之語，日方卓午，留頌而逝於眾妙堂。春秋八十有五。醮祭九日，顏釆如生。遠近道俗，執拂奉賻者數萬人。葬於宮之仙蛻園，附玉蟾靈陽二師之側。度人暢道詩詞目日《洪鍾集》行於世，故翰林待制孟攀鱗作文，率長安士人特來祖庭致祭，河南轉運使楊奐為作道行碑。至元戊寅歲於白雲殿後建思真堂，設像以事香火矣。
　　披雲真人
　　師姓宋，諱德方，字廣道，萊州掖城人。先世以積善見稱。其初生之夕，里人見其家祥光照徹比日，即大定癸卯歲八月一日也，時人遂異之。僅能言便好讀書，不為童稈嬉戲事，穎悟強記，識者謂是夙性薰習。故在年十二問其母曰：人有死，可得兔乎？母曰：汝問神仙劉真人去。時長生劉宗師闡教於武官，於是師明日徑往。長生一見，愛其骨格清秀，音吐不凡，留侍几杖。因於灑掃應對之間，就憤徘鬱積之地，投以正法，而啟發之。師既得指授，朝夕充養，未始少息。後得度於玉陽，占道士籍。迨長生仙去，事長春宗師於棲霞。儒經道典，如《易》、《老》、《中庸》、《大學》、《莊》、《列》等書，尤所酷好。外雖詩、書、子、史，亦罔不涉蠟。於中釆其窮理盡性之學，涵泳踐履，潛通默識，光明洞達，動與之會，其日新之美，固已不可掩矣。庚辰春正月，大元太祖聖武皇帝遣近待劉仲祿起長春於束海之濱，選其可與侍行者一十八人，師其一也。往復三載，還燕住長春宮。是時從長春之眾，皆躬勤勞。師獨泰然以琴書自娛，有評之於長春，長春拒之曰：汝等勿呶呶斯人，已後扶宗斕教之事業，汝等皆不可及。長春亦嘗私謂師曰：汝綠當在西南？師因語及道經泯滅，宜為恢復之事，長春曰：玆事體甚大，我則不暇兼，冥冥中自有主之者，他日爾當任之。仍授以披雲子號。及長春羽化，清和嗣典教事。令師提點教門，一舉一動無偏私，而有規制，內外道流，莫不心服。癸巳大丞相胡夭祿時行臺河束，請主醮事。甲午遊太原西山，得古昊天觀，故址有二石洞，皆道像儼存，壁問有宋童二字。師修茸三年，殿閣崢嶸，金碧丹膜，如鼇頭突出，一洞天也。丁酉復主平陽醮事，因於玄都觀，思及長春向日堂下燕閒之際有曰，藏經大事，我則不暇，他日汝其任之，又日汝綠當在西南之語，乃私自念云：吾師長春君以神化天運之力，發而為前知之妙，凡有言之於其先，莫不驗之於其後，謂綠在西南之語，我已安而踐之矣，何獨至於藏經而疑焉。遂與門下講師通真子秦志安等謀為鍚木流布之計，丞相胡公聞而悅之，傾白金千兩以為創始之費，即授之通真子令於平陽玄都觀總其事。至事成之日，曾不愆于素故翰林學士李冷所作碑文，從倡始而至畢，乎靡不備錄讀之見。其補完亡缺，搜羅遺逸，而海內數萬里皆經親歷之地。使他人處之，縱不為煩冗所困，則必厭其勞矣。師猶假餘力，即萊州神山開九陽洞，及建立宮觀，自燕至秦晉几四十餘區。辛丑春正月會葬重陽祖師於終南。癸卯自甘棠來永樂鎮，拜謁於純陽祠下，見其荒蕪狹隘，師乃招集道眾住持。後雖掌教真常李君奏請朝命大行興建者，師實為之張本。甲辰春來終南祖庭，應皇子闊端大王醮事，醮竟，例賜玄都至道真人號。是時藏經勝綠俱已斷乎，即閒居於雪堂，日與耆年宿德相會談道。至丁未冬十月十有一日，沐浴更衣，示微疾而逝於所居之待鶴亭，春秋六十有五。越七日葬於宮之仙蛻園。平生所作詩文目日《樂全》前後二集行于世。戊申冬門人遷仙柩於河束永樂鎮純陽宮葬之，建祠立碑，以事香火。至元庚午歲春＝一月聖旨追贈玄通弘教披雲真人號。
　　白雲真人
　　師姓景氏，名志遠，字子玄，世為萊州掖縣巨族。祖德中父遵，皆雅志田園，以陰德見稱於鄉里。皇統間餓草滿野，其家設粥以濟，至秋成乃止。大定己丑重陽祖師挈丹陽、長真、長春三師過其門，嘗邀至家，修齋供奉。後於鄉里創龍翔觀，朝夕香火以奉上真。昌庚戌正月十九日，師乃生。幼不戲狎，年志學，使之讀書，師曰：所願學者，方外修真之業。弱冠之歲，父母欲議婚。師聞之，港於靜室，自潔其身。家人知其志不可奪，即令披道士服，既而往棲霞參長春宗師。服勤久之，於道有所得。無幾何從長春居萊州昊天觀。己卯歲太祖聖武皇帝遣使持韶起長春遊北闕，明年春正月啟途，選從者一十八人，師預其一也。霜眠露寢，往復三載，道路艱辛，備嘗之矣。回達金山之巔，林問少憩，長春顧謂清和尹公曰：驀生賦性淳謹，將來吾教可勝大甩一甲申長春還燕都，住長春宮，師服勤愈謹。迨長春上仙，清和嗣主教席，俾師知長春宮事，仍賜白雲子號。既而委之行化山束，所至迎近者不輟。師以善言勸諭，四方耆宿奉幣堂下者不可勝計。戊戌春真常李君嗣掌教事，夏四月入覲天廷，以師從行。秋七月真常奏請得旨，命師同洞真于君住持終南山重陽宮，提點陝右教事。還燕清和謂師曰：昔長春金山之語，今其時矣。汝當克勤，乃事無息。師謝而西來。庚子率京兆僚屬復上燕都，禮請清和主重陽祖師葬事。厥後祖庭興修，師多所規畫，仍於京兆府城玄都萬壽宮及炭谷太一宮，俱加營建。甲辰上元日，皇子闊端大王遣使趙崇簡就宮修金錄醮，七晝宵，使回啟陳靈異，王特降旨護持玄教，泊預醮五師俱賜徽號，例授玄門弘教白雲真人。丙午冬皇太后賜以黃金冠服，特加優遇。辛亥憲宗皇帝嗣登大寶，頒降聖旨，敕師典領陝右道門如故。壬子冬是時西蜀未全歸附，一妄人誣告道眾與蜀人相通，有司率兵大加按治，道眾駭散。明年夏四月聖天子在藩邸行宮六盤，師往謁見，以實哀訴，蒙降璽書撫慰，始安度門弟子數百人，建立宮觀二十餘所。至乙卯秋七月二十四日，示微疾而逝於玄都之丈室，春秋六十有六。初痙於樊川白雲觀，後改葬于劉蔣祖庭之仙蛻園矣。
　　無欲真人
　　師家世耀州之美原，姓李氏，名志遠，道號無欲子。以大定己丑歲十二月初十日生。五歲始能行，及長慷慨特達毅然，以正直自負。鄉里有狡膾者，每正辭折之，望而畏服。嘗肆意酒問，視此世為不足玩。年三十七乃曰：與其汨沒塵堂中，曷若徜徉方外邪。時碧虛楊君大暢全真教法於長安，乃往見之。碧虛識為玄門重器，然天屬所繫，度其有難解於心者，且使還家，但勉以積善而已。師歸，遂與諸親友決，棄妻子而去。其妻訕之，笑而不顧。其父見而呵責，師婉辭告以性命之學。父乃悟，偕受業於碧虛之門。師蓬首弊衣，行丐於市，時人以酒李先生呼之。日用問以修身利物為己任。大安庚午秦境大旱，餓草者相枕，藉邑人趙三郎富甲鄉里，師以善言誘導，趙悟乃發凜粟。師令法弟齊志道輩春爨以給貧病，至秋斂而罷。已而入興平環居，千日乃得大妙。適河渠使夾谷公請主縣南龍祥觀，師應之居，及五稔遷居樓觀，又遷京兆之丹霞。無何碧虛俾營三原之碧虛觀。正大戊子碧虛嗣教於師而逝，未幾關中受兵，師挈眾避亂于南山。至庚寅春達南陽，會沖虛李君。洞真于君在汴聞之，遣人持書請至，住丹陽觀。癸巳汴京納款，城中絕根，人爭北渡。師繼達汲郡，因以陰驚開諭津人，創靈虛天慶二觀，以濟南來之眾。明年適燕，時清和尹君掌教，委師入秦興復祖庭，授以提點陝西道門之職。啟行之初，燼黃金一質以為創始之貲。過趙過魏，公侯郊迎，績財幣者不可勝計，悉歸祖庭興建之用。京兆總管田德燦督佐官就河中相近，以府城估德觀居之。時關中甫定，暴恨相煽，劉蔣之側，了無人跡。師率眾懇築，以創其業。辛丑春會葬祖師之際，多所規畫。壬寅秦士議修文廟，闕瓦，師盡給之，士皆歎服。甲辰春皇子闊端大王遣使就宮修金錄醮七晝宵，事竟，例賜無欲觀妙真人號。秋渭北萬戶郝公臧獲數十陰謀南遁，得其顯狀，盡欲刑之，師連夜馳至，以罪福之理曉勸，皆免。明年京兆草小結連私逸，府尹韓淵議尸諸市，以令眾感，師一言但殲厥渠魁。太傅移刺寶儉，其母死，欲以二婢為殉，師以古葬禮正之，始革其弊。丙午詣燕，注香堂下。夏四月回車過汴，寓丹陽觀，坐中若有急色介，諸徒速出甫離一舍，宋軍已至城下，其先見類如此。明年秋八月，中宮賜冠服之寵。甲寅春掌教真常李君以普天醮事具書召師，時年八十有六，不敢以老耄辭。比至燕疾篤，以六月二十六日於長春宮方壺脩然而逝。門人捧柩西歸，葬于劉蔣之仙蛻園？師生平雖不讀書，四方衣冠之士相待甚厚，在燕則主萬慶淡游趙復仁甫敬鉉鼎臣，在秦則紫陽楊奐姚左轄樞來獻，臣明之那郎中邦用輩，皆挽之以詩，及作文致祭，刻石於佑德之靜復堂。讀之，平日道業自可見矣。
　　圓明真人
　　師姓高氏，諱道寬，字裕之，世為應州懷仁縣之豪族。質貌魁偉，襟度夷曠。以明昌乙卯歲七月十九日生。幼不同旱兒戲狎，既長讀書，通經史大義。性尚雅淡，每有出塵遠引之思。以二親在堂，莫遂其志。及大安兵興，雲應當其衝，即挈家避地居長安，隱身．為刀筆吏。既而考妣俱下世，喪祭如禮。一夕露坐家庭，夜將半，忽睹光明如晝，仰視西北，天門大闢，紅霞翠靄之問，瓊林、琪樹、寶殿、瑤臺，歷歷具見，須臾復闔。自是學道之心益切。興定辛巳聞章臺街蓬萊菴全真安君有道，即捐家棄累，執弟子禮。安君愛其勇央，教以摧強挫銳、寡欲治心為修身之本。師佩服玄訓，弊衣礪食，味道思真，晏如也。正大改元遊汴梁，依丹陽觀沖虛李君，參進上道。沖虛俾服勤勞，以資福德。師躬執爨汲之役，數年不息，沖虛授之道要。丙戌金主遣中使詣鳳翔徵洞真于君，仍命李沖虛選精嚴道人一員副行。沖虛召師前曰：師資契遇，實關冥理，洞真吾方外友，昔嘗蒙丹陽長春二師真印可，真玄門之宗匠，今上命有請，汝可偕往。他日興起，吾道作成爾業者，其斯人歟，敬之哉。師受教而行。洞真既至汴，奉命提點中太一宮。師居席下，朝叩夕請，其於道德性命之學有所進。癸巳汴京下，師乃北渡上燕都，尋居德興之龍陽觀，頤神毓浩，若將終身焉。戊戌春洞真召還燕，從演教白霤。庚子冬又從入關，興復終南祖庭。是時經營會葬祖師之際，師多方化導，裨贊其用。戊申洞真賜號圓明子，署知重陽萬壽宮，及提點甘河遇仙宮事，且語之曰：人徒知枯坐息思為進道之功，殊不知上達之士，圓通定慧，體用並修，即動而靜，雖櫻而寧，為無為，事無事，同塵和光，此老氏之微旨也。今玄化盛興，汝當奉此，應綠扶教，接物利生，以為登真達道之基，汝後必負教門重任。事雖稠疊，慎無憚，是皆庸玉汝於成也。師叩頭跪進曰：仙真妙旨，實非凡俗所聞，今日見教，請事斯語。由是儉以治身，寬以花眾，不數載內外道眾，莫不得其歡心。識者嘆服，以洞真為知人。壬子春掌教真常李君祀香祖庭，俾師充京兆路道錄，從事十年，事有成而無替。迨中統辛酉誠明真人張君詣闕，保奏宣授陝西興元等路道教提點，兼鎮．重陽萬壽宮事。至元戊辰夏皇姪永昌王賜金冠錦服。辛未嗣教真人純真王君，贈號知常抱德圓明尊師。未幾永昌王再賜洞觀普濟圓明真人號。癸酉春皇子安西王開府六盤，師一見應對，稱旨荐賜冠服。乙亥夏召師就行宮修金錄羅天大醮，自將事之日迄于筵終，瑞雲輪困，靈應昭著，備見于參政商君所作投龍冊碑，玆不贅述。無幾何，中宮又以冠服見賜，寵諭優渥。丙子秋七月安西王頒降璽書，益以西蜀道教併付掌管。師典領教門瑜二十年，專尚德化，未嘗一施政刑。在祖庭則繼創南昌上宮，洎五祖大殿，其餘廚庫藏廄，增茸者甚多。雖一稈子參請，亦必以禮相接，未嘗有自得驕慢之色形於顏間。教事繁劇，物來即應，皆曲中其理。每至夜分，澄神靜坐，達旦不寐，其修真鍊養之功，習以為常。以是年逾八旬，步履康強，精神充擇。上而王公，下迨黎庶，莫不待以殊禮。故得教門靜肅，道眾又安，四方陰受其賜者，為不少。丁丑春正月上旬，忽得微疾，侍者勸進藥，師曰：死生如旦暮，乃物之常理，奚藥石可延分外之算邪。至二十四日遂不食，終日危坐，談話如平昔，但教人以進道之語，翌日奄然順化於所居之靜室，享春秋八十有三。越五日葬于宮之仙蛻園，送葬道俗瑜萬人，其平生道力自可見矣。
　　終南山祖庭仙真內傳卷下竟