太上老君說益筭神符妙經
　　經名：太上老君說益筭神符妙經。撰人不詳，似出於唐代。假託太上老君為天師及其弟子說佩帶北斗諸星神符，除病益算之法。一卷。底本出處：《正統道藏》洞神部本文類。
　　太上老君說益筭神符妙經
　　爾時，太上老君與天師真人，俱遊禪黎國土碧落界中，見諸眾生盡遭橫禍，疾病灾衰，暴厄困苦，夭化者多。於是真人從座而起，上白太上老君曰：如是眾生，未審行何科法，作何功德，可以濟度，今生永壽，無有灾衰？
　　老君曰：是諸眾生，為身各有四大之苦，不明正道，迷惑致此。天師稽首踊躍，請問罪源。
　　老君為說偈曰：
　　一為前生不信道，二為夙世不修行，
　　三為有身不回向，四為立身愛諸纏，
　　致使招灾及眾禍，疾厄衰病便聯綿。
　　若要扶衰禳灾患，無過清齋轉益算，
　　靈符佩帶常擁護，得保長年驅惡緣。
　　老君說是偈已，時上元甲子正月七日。老君乘紫雲之車，與天師俱往蜀都，是月十五日，於赤石城敷座說法，普濟眾生。時有趙昇、王長信奉道法，詣前長跪，乞為弟子。於是老君命天師召集諸天星官、長生司命、六甲將軍、天神地祇，無鞅數眾，俱來就坐，同議靈音，將救眾生，令各免難，時即刻石為信，傳度神符，傳說妙經，流通世間，以為益筭。真人於是再拜啟白：雖蒙開暗，眾生猶未曉了，若乃善男子善女人，依憑齋戒，能遵教法，不負師慈，永脫諸苦，如是毀謗不信之人，復與何說，令得濟度。
　　老君曰：善哉，爾心憫諸眾生，啟問如是。君有世代奉道之者，篤敬不渝，燒香禮拜，轉誦真經，即得身心安泰，壽筭延長，福禄增崇，日臻至道。
　　老君曰：道能覆愛，道能育養，道能生成，道能救護，若有命盡之者，是道能增一萬二千九百九十九筭，與道齊堅，天地合德，萬物滋榮，真君下世，與弟子長生益筭，灾祟咸寧。若有諸迍衰危厄難，一切苦病之者，即命六甲將軍、諸天星官、四萬八千聖眾，俱來救治。甲子將軍王文卿，遣官一百二十人，生弟子某身筭萬二千道，所護人身，為除百病。甲戌將軍展子江，遣官一百二十人，定弟子某心筭等萬二千道，所護人身，為除魔惑。甲申將軍扈文長，遣官一百二十人，添弟子某禄筭萬二千道，所護人身，為除虛耗。甲午將軍衛上卿，遣官一百二十人，為添弟子某福筭萬二千道，所護人身，為除橫害。甲辰將軍孟非卿，遣官一百二十人，保弟子某財筭萬二千道，所護人身，令無衰損。甲寅將軍明文章，遣官一百二十人，永弟子某壽筭萬二千道，所護人身，令無夭折。
　　老君曰：六百甲子三元道泰君，萬生益筭君，大慈曜明等三千五百真人，一時下降，救護人身，得延萬歲，昇入正真。爾時，諸天星宿大聖，為絕冤讎。
　　北斗貪狼星君，主鬆惡氣。
　　北斗巨門星君，主秩伏屍。
　　北斗禄存星君，主袪百鬼。
　　北斗文曲星君，主袪惡夢。
　　北斗廉貞星君，主袪口舌。
　　北斗武曲星君，主袪官事。
　　北斗破軍星君，主袪虛耗。
　　北斗左輔星君，主人命筭。
　　北斗右弼星君，主人身形。
　　三台星君共增禄壽，令無禍殃。
　　第一惡星，第二良星，第三辟星，第四熒惑星，第五危星，是諸眾星尊神，各為弟子某消灾度難，辟除天下疫氣疾病、姦婬始妬妨害之鬼，各令速去千里萬里之外，急急如太上神符律令！
　　老君曰：吾今宣傳妙經，廣說道法，以符救人，佩帶之者，當須精勤，心常敬信，無不安寧，千灾萬禍，俱時消化，行藏動靜，善瑞日臻，所求所願，皆得遂心。於是天師受得妙法，而作頌曰：
　　神符神符，泄自太無。生天生地，與道卷舒。佩奉之者，厄難消除。得成真道，身昇玄都。
　　天師說是頌畢，與弟子趙昇、王長稽首奉辭而退。
　　太上老君說益筭神符妙經竟