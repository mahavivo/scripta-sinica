元陽子五假論
　　經名：元陽子五假論。撰人不詳。二篇同卷。底本出處：《正統道藏》洞神部方法類。
　　元陽子五假論
　　夫修身養命、學道求仙志人，若修行未有功行，但存一念，必以成就。功行未滿，但住浮世或有邪魔、魍魎百魅、鬼怪精靈，見入於假，盡乃奔走，不敢奔來，作其患難。但依吾祝呪，焚香齋戒，靜心默念，每假祝呪，各持四十九日。但有灾厄險難臨身，速於默念一遍，以手捉一物而投避。或作游神，或分形化體，隱入木火之內，鑽潛身入金中解，假水中下存溺。其有灾厄臨險，當時投避除。以是天機，只合口口相傳。余恐在世志學之人，必有悟忘，遂乃錄寫，傳留於世。勿以泄漏，傳薄器之輩、敗道之徒。遇人不得隱匿，先又殃及九祖。不擇人傳，毀漏天機，沉埋九族，永為下鬼，不能受生。
　　金假第一
　　西方庚辛，白虎之神。九曜之尊太白，守位紫微靈星。惟命之主，體髓堅牢，七魄莫離，三呼即至，七召歸體。刀劍分身，接骨續筋。後以化體，除其苦厄。聽吾祝呪，應命而行。呪曰：西方庚辛，太微玄真。內應六腑，化為肺神。見於無上，遊於丹田。固護我命，用之神仙。急急如律令勑。
　　其祝呪，庚辛日酉時，焚香起念，不得開口，以舌柱上膠，想念之可以，持四十九日。如有灾厄，不畎時日行，住坐默想念一遍，以手執刀，任乃分身，並無赤血，雖有白膏，而出凝結不流，過後卻返，自然接續歸還。
　　木假第二
　　東方青龍，屬於甲乙。應春之令，歲星之兵。能生其氣，芳藥光榮。內應肝神，丞相之位。吾若有難，三呼即現。分化身形，遠遊諸處。要歸本位，見物而至。呪曰：東方甲乙，青龍之室。金木相形，返為骨肉。真金鎮定，莫離左右。分身隱匿，思之返至。急急如律令。
　　其祝呪，取庚辛日卯時，焚香默念，不令人聞，思之為上，可持四十九日。如有灾厄，不以時侯晨，速以默念，不俱行住坐外，默念一遍，逢木將身隱於其中，自免灾禍，分身而去。卻要歸時，思於舊木，便還歸去，返至本處。
　　水假第三
　　北方壬癸，亥子之位。玄武為君，能生萬潤。光澤榮溢，內應於腎。列女之容，性命根宗。血為水號，變鍊精氣。本屬是陽，陰中有火，濟於浮世。吾若有灾，三呼應現。七召隨身，入水不溺。土木扶持，魂魄各居。三彭自伏，入於九域。呪曰：星辰之真，玄武隨身。勾陳左助，青龍輔弼。白虎扶持，騰蛇跨下。隨吾軀形，思之還返。急急如律令勑。
　　其祝呪，取庚辛日子時，焚香起念，不得開口，只以默念一遍，可持四十九日。如有灾厄，不以行住坐臥，默念一遍，將身入水，免其灾厄，不以多少日數水下安居。卻要返歸，想，於腎氣，自以出水，免其灾厄。
　　火假第四
　　南方朱雀，位屬丙丁。熒惑惑曜，火神炎盛。燒除三彭，六神永護。魂魄澄淨，六根堅牢內屬心主。吾若有難，三呼即至，不離左右。丙丁是火，壬癸是殺。吾入於假，魂神不朽。我身是水，我命是土。土水相刑，火不侵體。呪曰：南方丙丁，赤龍俱停。陰神避位，陽官不迎。思之返至，用之日成。急急如律令勑。
　　其祝呪，取庚辛日午時，焚香起念，不令人聞，思之為上，可持四十九日。如有灾厄，不拘時辰，速入靜室中安外，默念祝呪一遍，手握竹木而外，百魅千妖，悉皆而走。便以閉息絕氣，假作身死。家人不曉，將謂殂身。任將停於沒，以衣蓋覆，以衣蓋覆，分作游神，任令葬。其神魂魄，神主默然，而全不動搖。其體隨焰而返，歸崁雖盛，不能燒之。火消姻玲，覓之無蹤。
　　土假第五
　　中央戊己，萬神之位。三魂養土，土能生物。物化變氣，三魂隨形。七魄逐體，吾全身命。念土之修，養土能生。物化變形，四象歸土。得土而生，三呼即至，七召歸軀，除其灾厄。聽吾祝呪，隨形化體。呪日：中央戊己，內藏元氣。黃色立堅，運之可理。丹陽莫辭，朱陰共義。生我得達，四肢黃益，勿令大起。急急如律令勑。
　　其祝呪，取庚辛日辰時，焚香起念，不得人聞，可持四十九日。如有灾厄，不拘時辰，行住坐外，只用默念一遍，可以捉一物，隱地入牆，人可不見。其所捉物，代為形影，起而去，免避輪迴。換過難了，卻返歸還。
　　右五假篇，是神仙隱世之法，留傳於世，不可泄漏，秘密之真修。如有後學志士，默念修養，堅心持念，無令觸犯。今聞其法終不成，審而持念，念不得亂泄天機。長白山真人元陽子隱身法，傳與有道心人，依此行用，無不驗矣。
　　元陽子五假論竟