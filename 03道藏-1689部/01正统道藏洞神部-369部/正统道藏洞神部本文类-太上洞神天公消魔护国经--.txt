太上洞神天公消魔護國經
　　經名：太上洞神天公消魔護國經。撰人不詳，約出於唐宋間。三卷。上卷假託元始天尊為無極真人說消灾護國之法。中下二卷假託太上老君為尹喜真人說道教經籙齋科，勸人修行天合齋法，消灾護福。底本出處：《正統道藏》洞神部本文類。
　　太上洞神天公消魔護國經卷上
　　開度品第一
　　爾時，元始天尊與諸天天帝、十方至真、無極大聖、妙行真人、十方得道諸大聖眾、金童玉女、太上三師、侍衛眾真，在玄都玉京山紫微宮內說法，廣度一切眾生。是時日月光照，天地寧閑，天尊放五色光明，遍照諸天無極世界，上至三十二天，下至幽冥地獄，神光照耀，普濟無窮，令幽顯眾生，咸得安穩，受諸快樂，無有疾傷，天香普熏，祥風聿布，飢餐金飯，渴飲玉漿，餓鬼窮魂，皆得滿足，神魂超度，業報悉原，地獄寧閑，仙階漸陟，速得離苦，面睹天尊，上生華胥，常居法會。是時眾中有一真人，名曰無極，即從座起，身披霞帔，手執玉英，嚴整衣冠，恭敬作禮。禮畢，冥心長跪，稽首上白天尊曰：臣幸因前福，得預斯會，聞天尊金口敷闡妙門，悉令大地幽顯一切眾生，咸得安穩。臣今觀見下方國土一切人民，有種種諸惡，或被水 災，或逢火難，或有饑饉，或有劫賊，或遭時疫，或遇大旱，五穀不熟，草木燋枯，國界不安，人民驚懼，種種罪累，憂愍在心，思欲救之，為無方便，臣今發願救理眾生，上黷高真曲垂方便，道之利用，生育為先，乞濟眾生，令免斯厄。
　　是時，元始天尊語無極真人曰：善哉善哉，子今能為大地一切眾生發大誓願，作大利益，至心救護，令免災厄，利物之功，深矣遠矣！我今勑九天總統三界大魔、三五將軍、六甲神將、天丁力士、妙行真人、慈悲真人、玉清真人、洞皇真人、百千萬眾、玉清神童二十萬眾、天靈赤官、功曹主簿、長生司馬、韓君丈人八百萬眾，天仙地仙三十萬眾，威劍神王、攝毒神王、消魔神王、食邪神王、破魔神王、飛仙神王百千萬眾，禁戒三師、雷實雷風雨閃電諸神，遊歷世間，救諸厄難。凡有眾生，若遇水火之厄，但能冥心至禱，開轉此經，若遇賊盜，當轉此經，若遭時疫，當轉此經，若遇大旱，當轉此經，國界不安，當轉此經，五穀不熟，當轉此經，萬事不諧，當轉此經。此經若有書寫供養之人，自感九天總統三界大魔、三五將軍、六甲神將、天丁力士、妙行真人、慈悲玉清洞皇真人、玉清神童、功曹主簿、長生司馬、天仙神仙、威劍神王、消魔攝毒、食邪食鬼、破魔收瘟飛仙神王、禁戒三師、風伯雨師、雷公電母，千乘萬騎，浮空而來，雲集轉經之所，乃獲無量之福。是諸惡毒悉皆消滅，是諸惡賊悉皆破散，是諸疫毒自得消除，水 災火厄，自然止息，國界不安，當得寧靜，四夷歸凑，異國來朝，疫病差除，口舌消滅，官橫枷鎖，速得解散，伏連斷絕，邪魔不興。
　　是時，無極真人又白天尊曰：天下之內，一切眾生，時遭炎旱，如此熱惱，作何方法，乃得風雨調和，五穀豐熟？
　　天尊語無極真人曰：子今受吾教法，勤而行之，可於高山，或在水岸，或在洞穴巖前，或在清淨之地，或於觀宇，或在家庭，建立壇場，安置尊像，懸諸旛蓋，五色旌幢，雜色寶蓋，燃燈燒香，沐浴齋戒，以諸花果供養，廣為演說，啟設壇場，轉經行道，上獻三清上聖、玉皇大天帝、十方靈寶無量天尊、三十二天帝、天父地母、三官五帝、九天五斗九曜眾星，及諸仙眾、一切靈官、并諸龍神，作大利益，天尊當遣飛、天神王、五帝大魔、風伯雨師，興雷動霧、巡遶世界，須臾之間，即令風雨應祈、江河溪澗、上下田疇，令得普潤，草木叢林，一切花果五穀之類，悉皆生成，枝葉茂盛。
　　元始天尊即說讚曰：
　　北風飄飄至，西雲鬱鬱來。南丹鳳風翔，東九龍徘徊。真人奉天符，部領天雨雷。來蓋崑崙上，普潤諸苦荄。
　　是時無極真人重告天尊曰：臣從無量劫來，稀見難遇，今日得聞微妙經典，及救治一切眾生，種種變化，不可思議，是經當何名之，臣等如何受持？
　　天尊曰：此經名曰《太上靈寶天公消魔護國經開度品》，子好宣傳，恭敬頂戴，若有愚人輕賤，當墮惡道，長夜受苦。是時座中天人仙眾，悉皆奉受，作禮而去。
　　太上洞神天公消魔護國經卷上竟
　　太上洞神天公消魔護國經卷中
　　應機品第二
　　爾時，太上老君於太清仙境靈寶殿中，憑几而坐，手執玉塵，說法度人。尹喜真人、十方仙眾、金童玉女，執節捧香，列侍左右。時有頂門金闕郎中，引一靈官，捧一朱書青函，於瑤池前奏對，奏訖進函，逡巡而返。於是尹喜真人前進作禮，上白老君 曰：喜侍太上，迄至于今，凡是眾仙朝會，諸天敷奏，自有真儀，適見金闕郎中，引一靈官，至瑤池前奏對進函，逡巡而去，喜愚昧不敏，伏願聖慈曲垂宣示。
　　老君曰：汝能發問，吾願應機，此乃世間劍州臨津縣，奉道佩籙修金丹弟子王法進，修靈寶天公道場齋，一日一夜，言功拜章，飛龍驛騎，騰達上奏，至于頂門，是時金闕郎中依儀引見故也。
　　老君曰：夫天公齋者，出於九等齋科告謝之格，所以世間善信男女，悟大道生成，感乾坤覆載，三元上燭，五行下滋，寒暑相推，水火相濟，分五土之利，順四時之宜，上奉天真，下滋長幼，一家富樂，萬類從心，神明護門，邪精伏匿。每六齋十直之月，選擇良辰，精潔宅宇，法天像地，懸像掛旛，建設道場，中設三清玉皇，次設十方上聖、五方五帝、三元三官、三十二天、天皇地后、諸天列宿、三界群仙、風伯雨師、雷公電母、虛空監察太歲尊神、伏羲神農、左社右稷、財庫保命延生、名山大川、五嶽四瀆、四直使者、土地靈官、奏事監官、衛壇場將吏，一家精潔，冥樹至誠，請正一三洞法師，或三人五人七人，或一日或三日；以時新五果、茶酒香華、蘋藻齋羞、浄巾鎮信、銀錢雲馬、命米紋繒，然燈燒香，依法行道，壇場告畢，言功賞真，拜表投詞，仰祈福祐，以憑四直使者上章詞，靈官奏事監官驛龍騎吏騰達章表，上奏三清，三清録言，舉功遷善，勑下三官九府、五帝考官、彼境仙官、城隍社令、司命司録土地之神，咸奉天符，擁護修齋之所，以此之故，故有是焉。
　　尹喜真人與諸仙眾一切禮謝，重白老君曰：靈寶天公齋者，果感靈驗，深不可詳，未委此齋由何而有？喜愚未悟，願聞聖言。
　　老君曰：吾昔在三清境上，觀見世間一切眾生，因時澆漓，大樸漸散，下民失道，邪風勃行，不敬二儀，猒患風雨，棄賤百穀，枉費絲綿，不孝不慈，不仁不義，專事邪教，妄祀鬼神，嫉賢妬能，慳貪婬欲，不崇大道，害物傷生，致使鬼神害盈，天地降喪，水火相繼，五穀不滋，疫毒流行，瘟魔競起，萬民塗炭，怨天尤地，哀愍眾生，不悟罪福，遂說三十六部尊經，演三洞上清寶符，設九等齋科，述九轉丹訣，俾一切眾生，因經悟道，佩籙除邪，持齋感真，修真鍊行，歸真得道，乃□#1長生。夫三十六部尊經者，太上靈寶洞真十二部也，太上靈寶洞玄十二部也，太上靈寶洞神十二部也，凡三十六部，計一百八十八萬四千二百二十卷。洞真十二部者，言天地造化，陰陽出沒，九轉還丹，金液鍊形飛仙之道也。洞玄十二部者，言消灾治病，謝過祈禳，濟度薦拔存亡之道也。洞神十二部者，言治國治家修身之道也。三洞靈符者，上清部、中法部、正一部也。九等齋科者，三九二十七等也。太真齋、金籙齋、玉籙齋、明真齋、自然齋、黃籙齋、三元齋、塗炭齋、洞神齋、神呪齋、九天齋、指教齋、正一齋、天寶齋、九幽齋、五鍊齋、太平齋、太一齋、八帝齋、三皇齋、上清齋、大洞齋、金房齋、北帝齋、五帝齋、化胡齋、靈寶齋、天公齋，皆因其事隨而修之。惟金籙、玉籙、九天齋者，是帝王之齋，非臣庶所修也。黃籙齋者，則廣救三塗，遐被群有，薦拔存歿也。靈寶天公齋者，則荷大道生成，酬乾坤覆載，解百生過咎，祈未來福祥，希風雨順時，百穀豐稔，除瘟滅毒，降福延齡。凡修此齋者，切須滌慮凝神，效心誠懇，福德立降如響應聲也。
　　是時，老君重謂尹喜曰：昔我祖師太上元始天尊，與玉晨大道君處三清之上，觀見西域于闐等八十一國，稟西方金精之氣，其臭羶，其性獷烈，躭婬好殺，殘害生靈，不君不臣，不父不子，酷虐無量，罪業轉深，吾受元始大道金口之言，令往西域化胡。至函谷關，汝為關吏，吾見汝性命合道，專一崇真，遂授金丹於汝，千日功就，期於大蜀青羊肆，與汝白日昇天，經歷九天，上朝玉皇。汝雖得道，未曉元始大道微妙通變之由，汝當至心，當為汝說。昔天地未分，日月未明，星辰未敷，萬物未朕，浩浩蕩蕩，沌沌蒙蒙。於是元始天尊生於天地之先，無祖無宗，凝然獨化，無名無象，微妙玄通，變化無窮，深不可測，遂生一氣，孕育五行。五行相生，遂生天地，天地既判，動植流形，故天得一氣，上澄為天，地得一氣，下凝為地，中和一氣，化生萬靈。日生於陽精，月生於陰魄。安東斗於東方，五行屬木，主春發生。設南斗於南方，五行屬火，主夏長養。布西斗於西方，五行屬金，主秋成熟。建北斗於北方，五行屬水，主冬收藏。排中斗於中央，五行屬土，主於四季，萬物得土，自然化生。五斗既敷，眾星列位，天文垂象而豈徒哉，明顯水火金丹之道，見之者昌。
　　爾時老君而說讚曰：
　　天地之前，元始上仙。無宗無祖，獨化凝然。孕生一氣，五行為先。濁氣為地，清氣為天。中和為人，散為山川。星辰列布，日月高懸。木星東上，金星西邊。北斗坎位，南斗離偏。春夏秋冬，遞互推遷。金自水生，與木相連。火生其土，相逆相憐。九還七返，配之在天。見之者昌？鍊之者仙。至道深妙，玄之又玄。
　　老君曰：元始天尊以一炁生三炁，三炁生九炁。三炁者，玄元始也，以玄一之炁，化為玉清聖境大羅之天，瓊樓寶殿，玄都玉京，紫微宮闕，太上元始天尊都焉，號龍漢之劫。又以元一之氣，化為上清真境禹餘之天，玉樓瓊殿，寶樹為林，玉晨大道君都焉，時號赤明中劫。是時太上道君師資元始天尊，元始天尊於始青天中，召十方無極聖眾，於寶林之內證度說法傳道。又以始一之炁，化為太清仙境，珠樓金闕，七寶為殿，是吾之處也，時號開皇今劫，吾又師資玉晨大道君。其三清三聖，各相去一劫化生，號三清上境大羅天中玄都玉京也。又三炁各生三炁，化成九炁，以成九天。三清之外，又列九天，九天帝君居焉。九天仙號曰：
　　第一鬱單無量天，
　　第二上上禪善無量壽天，
　　第三梵監須延天，
　　第四寂然兜術天，
　　第五波羅尼密不驕樂天，
　　第六洞元化應聲天，
　　第七靈化梵輔天，
　　第八高虛清明天，
　　第九無想無結無愛天。
　　九天之外，別有三十二天，三十二天帝居焉。
　　東方八天仙號曰：
　　太皇黃曾天，太明玉完天，清明何童天，玄胎平育天，虛無越衡天，太極濛翳天，元明文舉天，上明七曜摩夷天。
　　南方八天仙號曰：
　　赤明和陽天，玄明恭華天，耀明宗飄天，竺落皇笳天，虛明堂曜天，觀明端靖天，玄明恭慶天，太煥極瑤天。
　　西方八天仙號曰：
　　元載孔昇天，太安皇崖天，顯定極風天，始皇孝芒天，太皇翁重浮容天，無思江由天，上揲阮樂天，無極曇誓天。
　　北方八天仙號曰：
　　皓庭霄度天，淵通无洞天，太文翰寵妙成天，太素秀樂禁上天，太虛无上常融天，太釋玉隆騰勝天，龍變梵度天，太極平育賈奕天。
　　雖有諸天，猶拘劫運，於是玉晨道君撰《元始靈書》四篇，凝雲作篆，每字方廣一丈，八角垂芒，一篇鎮東方八天，一篇鎮南方八天，一篇鎮西方八天，一篇鎮北方八天，以此保制劫運，使天長存。
　　東方八天靈書曰：
　　亶婁阿薈，無惒觀音。須延明首，法攬菩曇。稼那阿奕，忽訶流吟。華都曲麗，鮮菩育臻。苔落大梵，散煙慶雲。飛灑玉都，明魔上門。無行上首，回蹠流玄。阿陀龍羅，四象吁員。
　　南方八天靈書曰：
　　南閻洞浮，玉眸詵詵。梵形落空，九靈惟前。澤洛菩臺，绿羅大千。渺莽九醜，韶謠緣邅。雲上九都，飛生自騫。那育郁馥，摩羅法輪。霐持無鏡，攬姿運容。馥朗廓奕，神纓自宮。
　　西方八天靈書曰：
　　刀利禪猷，婆泥咎通。宛藪滌色，太眇之堂。流羅梵萌，景蔚蕭嵎。易邈無寂，宛首少都。阿濫郁竺，華莫延由。九開自辯，阿那品首。無量扶蓋，浮羅合神。玉誕長桑，栢空度仙。
　　北方八天靈書曰：
　　玃無自育，九日導乾。坤母東覆，形攝上玄。陁羅育邈，眇氣合雲。飛天大醜，總監上天。沙陁劫量，龍漢瑛鮮。碧落浮黎，空歌保珍。惡奕無品，洞妙自真。元梵恢漠，幽寂度人。
　　由是日月運行，星辰列照，五行迭用，四序調流，一晝一夜，一寒一暑，雷公電母，風伯雨師，仰順天常，各司其局。讚曰：
　　玄元始炁，自道而生。三炁變化，化為玉京。瓊樓玉殿，寶樹崢嶸。大羅天主，三清都焉。三清仕師，三劫乃全。三炁仍引，又生九天。九天應變，三十二天。七寶為殿，鎮玉之篇。保制劫運，使天長年。日月運轉，星宿聯綿。五行無忒，四氣相宣。一晝一夜，無黨無偏。雷公電母，風伯雨師。奉承天命，各司其司。玉燭既調，萬物咸滋。至道天地，功深無私。
　　太上洞神天公消魔護國經卷中竟
　　#1此字不清，暫以□代之。
　　太上洞神天公消魔護國經卷下
　　統御品第三
　　老君曰：天公者，天道公平無私也，天父地母，玉皇大天帝也，天地萬物既備，元始大道退居無為，遂命玉皇統御三界，覆育蒼生，公平無私也。命地母為地后，勑天官司天曹，勑地官司地府，勑水官司水府。又列四瀆五嶽，名山大川，洞府福地，各勑仙官而主領。又遣司命司録，日遊月行，年月日時、四直使者，虛空監察，當境主司土地山神，分司列職，巡遶天下，糾察是非，故人間天子，法象天地，乃於中原建邦設都，外布九州百郡，四夷八蠻。設春夏秋冬四時之官，三公九卿，文武百僚，分司列職，統御天下。夫天子者，非世間之人也，稟真元精一之炁，歷代降生，在仙為上仙，在宿為上宿，皆受大道玉皇之命，承運而下降，承運而上昇，皆天之歷數也。是故北辰在上而眾星拱之，天上有帝座星、后妃星、太子星、庶子星、三台星、內座四輔星、諸侯星、君基星、臣基星、民基星、文星武星，下有萬物，上應萬星。天地實大道之子，萬物實大道之孫，大道為天地之始，二儀為萬物之根，陰陽升降，天地氣通，然後播種百穀，普濟蒼生，大道乾坤，功深莫測，潜養萬物，不德不仁，萬物知歸，其功不宰，故齋直以報大道天地之恩。讚曰：
　　天父地母，后土玉皇。天地既立，三清退藏。玉皇承命，統御萬方。天地水府，三官主張。嶽瀆洞府，眾仙之房。司命司録，日遊月行。年月日時，四直神王。巡遊天下，糾察不祥。人間天子，建國立邦。仰觀俯察，乃搆明堂。法天象地，背陰向陽。九州萬國，四夷遐荒。三台四輔，文武百僚。分司列職，以收萬方。無為無事，凝冕垂裳。上仙上宿，下為帝王。承天歷數，上下無常。北辰在上，三台在旁。后妃太子，諸侯百王。天子穆穆，諸侯煌煌。下育群品，上奉天蒼。功格天地，降福降祥。雲行雨施，普潤無疆。百穀有收，萬物無傷。大濟眾生，千倉萬箱。大道天地，玄功無量。故設天齋，以賀平康。
　　老君曰：夫人者，皆稟妙道天地之氣而生，故頭圓象天，足方象地、肉象土，骨象石，氣象風，血象水，眼象日月，髮象草木，聽象原洞，言象雷叫，寤象晝，寐象夜，行象雲，坐象山，喜象晴，怒象雨，五臟象五行，四肢象四氣，九竅象洞穴，以應陽之數也。且人生四肢五臟六腑，動靜喜怒，既象天地，豈不是妙道天地之氣所生哉！
　　老君曰：凡人受胎，即天降司命司録，常來擁護，以至生下男，則萬神稱善，女則萬神唱恭，籍係三元，名書上帝，東斗注筭，西斗記名，北斗落死，南斗上生，元辰保命，中斗延齡，大道生之，至德畜之，五行成之，高天覆之，厚地載之，日月照之，星辰祐之，神明護之，四氣運之，風雨潤之，絲綿衣之，人倫奉之，大樂和之，大禮檢之，大君臨之，大道天地生育之功妙矣哉，大矣哉，至矣哉！凡厥眾生，若悟此者，咸宜至心奉道，篤敬天地父母，日月星辰，上順天常，下分地利，父慈子孝，兄友弟恭，為臣克忠，為君克聖，大道垂祐，天地降祥，金液鍊形，長生久視。若輕侮大道，不敬天地，棄賤五穀，枉費絲綿，背道崇邪，婬慾殺害，訶風罵雨，訾毀經文者，則道不生，天不覆，地不載，日月不照，星辰不祐，神明不護，四氣不運，風雨不調，五穀不養，絲綿不衣，人倫不奉，大樂不和，大禮不檢，大君不臨，貧窮下賤，疾病纏綿，受業將盡，司殺來誅。既謝人寰，沉淪地獄，受諸苦掠，痛毒難忍，熱抱銅柱，寒臥鐵床，鋸金介刀傷，吞火食炭，永墮惡趣，無有出期。吾今為汝及一切眾生，說此妙經，敬而奉之，勤而行之。即說讚曰：
　　大道乾坤，生育為理。人及萬物，咸稟一氣。言之為常，驗之乃貴。頭圓象天，足方象地。肉土骨石，氣風血水。聲象雷鳴，髮象草矣。陰霾為怒，晴明象喜。晝則象寤，夜則象寐。動似雲行，坐如山止。五臟四肢，五行四炁。擾擾蒼生，戴髮含齒。大道乾坤，生爾育爾。一切眾生，退而自省。男女媾精，胞胎始營。司命司録，衛而降靈。父之天氣，母之地精。十月脫胎，子母分形。男則覆生，女則偃生。男則萬神稱善，女則萬神怡情。上係天曹，中係星辰。三元掌籍，五帝司迎。東斗主 算，西斗記名。北斗落死，南斗上生。元辰保命，中斗延齡。道德生育，天地覆載。三元照曜，晝夜相代。四時五行，物無不賴。五穀資生，絲綿被體。和之以樂，檢之以禮。天子穆穆，人倫濟濟。天地大道，功深無裏。上孝父母，下友兄弟。用天之道，亦無 災沴。勤奉天地，長生罔逝。反此而行，致遠恐泥。貧窮下賤，疾病迍滯。贜滿罪定，司殺來制。沉淪地獄，永謝人世。萬劫受殃，莫之可計。善男善女，邪心永誓。
　　老君曰：言此經尊貴，乃眾生謝過祈恩修真之要，可以本命元辰、四時八節六齋十直之日，或禳水旱，或祈五穀，或祈福祐，或謝過消災，或解呪詛，隨其所願，虔心至禱，請正一三洞法師，或一或二，或三或五，或七人，隨力建功，轉誦此經，修齋行道，福德立降，消諸不祥。或於三春天地發生之時，或於秋冬萬物成熟之際，燒香修奉，開轉此經，以荷大道天地生育之功，天能聽卑，道能通感，錄玆至禱，咸賜福祥，玄理深微，威恩莫測，敬之哉，敬之哉！凡修天公齋直，須齋潔，預禁葷辛，掃 灑宅院，是事精潔，大道天地，鑒錄誠懇，切忌使常用之物，及孝子孕婦、雞犬僧尼不潔之物，犯傷天真大道，天地賞罰無私，恭慢之應，威不可當。凡齋科供養之具，直須事事豐足，若稍輕慢，上帝不飲，反成殃累，一切男女敬而甚慎之。此天公勑邪神呪，若有信心奉道善信男女，凡欲持課，先須燒香頂禮，冥心三清上真、諸天天帝、天父地母、日直香官、土地靈衹。然後叩齒三通，誦之七遍，自然靈應感徹，天真護持，百邪不干，萬罪消滅也。
　　太上說經既已，尹喜真人及侍衛仙眾，一時頂禮恭敬再拜，勤而奉行。
　　太上洞神天公消魔護國經卷下竟