太上妙始經
　　經名：太上妙始經。撰人不詳，約出矜南北期。一卷。底本出處：《正統道藏》洞神部本文類。
　　太上妙始經
　　太上老君曰：道出於無形，無名無聲，無色無味。淡然以虛無為宗，自然為生，以清微玄元之氣為本，有無極之功。無表無裹，亦無上下，無有前後，靜為一體，先天地而生。其要妙廣遠彌漫，不可得名，故字之曰道。合則為元氣，散則天地。天地三千六百億萬歲一合會。數窮於三五七九，而天地壽盡。壽盡之時，陽精化為火，陰精化為水。先以火燒，其上至六天，下至九地。然後以水平之，混而歸一。復三千六百億萬歲一開，方復分別元氣，清者為天，濁者為地。天玄而清，地本而黃。太陽之精為日，太陰之精為月。復分日月之精為星辰二十八宿。天有四時、五行、六甲、十二時。天地之氣交合，然後人民、禽獸、草木、蛤行、蠕動，森然皆生。乃有五嶽、四瀆、三十六山，興雲布雨，置立三皇五帝，胤冑百姓，更相產孺。如此元氣一合一開，無有窮極。從始至終，益已數千百萬歲，開合不可復計。天地終訖之時，萬物形象皆成虛無，惟真人道士功德無量，能千變萬化，鍊易其形，在九天玄元之上，乃解窮天地數千百萬變易，有此無極之氣耳。當此之時，惟有神明元氣。元氣以道為先，故天下莫大於道。夫天地六合，其外如雞子，又似車輪，元氣繞之，如日之暈。元精之所散也，六合中央廣方各一萬八千里。此山盡黃金、瑁璃、水精為之上。宮室、草木、禽獸，皆有七寶之形。其上即天帝之所主，主錄天下三萬六千神。萬物死皆屬之崑崙山。上復有九天。九天，都名耳，有數千萬重天。但大域窮於九，九是數之極也。諸天宮室皆懸在空虛中，言天中人皆有空虛之身，能飛行，目能微視，耳能微聽，變化三天，是無上正真道界。最有功德，乃得生此天中。此天以下各隨功德多少，所生各有重界。崑崙山以下有九地，地下有一重水，水下有風。如是風水之地各各有九重，更相擎持。今之地動者，是風水搖也。王者有大功德，若有冤酷，故天地為之動，鬼神為之感。此九地之下各有諸鬼官府及諸地獄。九天中亦有獄。九天之上，仙聖所住。九天之下，鬼神之所住，即是今之邪官邪偽之所統。其中各有君王，更相主錄，無有毫差也。天門在西北，地戶在東南。天門地戶，正相對之神。東名曰鈞天，有八十一國，縱廣八萬一千里，今之土國也。山之南名曰炎天，有六十四國，縱廣六萬四千里。山之西名曰素天，有四十九國，縱廣四萬九千里。山之北名曰玄天，有二十五國，縱廣二萬五千里。如此四天之民，土界各異，別日月星辰、五嶽四漬、三十六山。彼三天所生不同，在人罪福。故書所不載，自今及古，天生聖人，不使書說，正在此一國土，君臣、父子、尊卑、善惡，此天之民最苦，耕織賦役，有飢渴、疾病、官府，死生之痛。人生時能備道科，或死七日後，皆生諸天中福舍安穩之處，長在道氣氣中，無復謫罰，福流子孫，能解脫七世重罪。若下生人中，必為豪貴子孫。生時惟惡無善，死時入地獄，考治魂魄，苦痛備至，歸罪謫罪，以力償人。若出為人，必生下賤癡愚之中。崑崙四天以外有鐵圍山，山外有日月所不照，名日八冥界，則泰山府君之位，統領儲獄。人死歸之，簡錄罪福，然後分遣其人入於諸獄中。獄中有擭湯、轉輸、銅柱、鐵錐、刀劍諸苦痛，不可具言。過此九天九地、崑崙四方，六合窮此。此外惟有元氣周匝虛無所，復有聖賢所不能辯。地氣黃，黃主中央，故崑崙山者如車轂，六合施之也。今之日月出從湯谷，湯谷中有木名扶桑。日出時上其上半天而行，暮沒時入濛氾。濛氾、湯谷，皆水名耳，與地一重水相通。故今地與日月相逮而行，出入、長短、虧盈、機衡之數，從此而始，天地死生變化窮。六合之內，一生一死，輾轉相起。誡子：欲離三官憂苦，但當備持法戒，存師念道，道不欺人。道常在世問，世世救度一切眾生。或為帝王，或為下吏，或為凡人，或為躓人，或為乞兒，或為禽獸，或為老物，或為星辰，故人莫能知之。諸賢者若能行善無惡，功德備足者，可得白日昇天。尸解神仙自不能爾，命過壽終，其當歸死。人有宿命，不可怨道也。又諸天中之人，身長丈三。人之形長八尺以還，鬼之形長五尺以還。人與天地正等，有三萬六千神，萬八千官府，三百六十機關，故十月而生，取天地十方數也。人面有五嶽四瀆之形，有八卦五行六甲十二辰，有四象。四象者，風水火土也。合此四氣，然後成人。故人生必受父母陰陽和合，萬神具足，乃得為胎，生胞衣中，謂之羅網。羅網未脫之時，皆識昔日由來。一生能啼之後，入人道則盡忘之也。故能來動搖血脈，骨肉溫暖，此皆四象之所為也。故死時氣絕風去，身玲火去，血聚水停，堅強土住也。六畜亦受陰陽五行，但不盡備知，以為下賤耳。人生之時有和氣合其形，死之時勁風解其身也，故日生死也。故諸天道之法自然。是以人生之時施行善惡，而罪福自應如影之隨形，響之應聲也。子當思真念一，可道遇此也。故其法清嚴，不可妄施。道常在人問，不去須臾，但人不知之耳。月朔、十五日、月晦，此三日天帝當遣六部都錄使者，案行天下，主書人之善惡，可不慎之。可不慎之。
　　老子曰：吾自開闢已來所說諸經，有數百萬卷，或有藏在蘭臺玉函石室之中，祕不出世者，不可計數。至周幽王時衰亂，吾乃至函谷關，教關令尹喜道術。喜得道為真人，將尹喜西入胡國。先至廚賓間崛山中行道，為國王所燒，不以為困。道見虛空之身，項負日光，體有金剛，七十二相，八十一好。國王服受其道。復為胡作四萬言經，名曰《般若波羅蜜》、《道德五千文》三十品。復與尹喜至舍衛國，四月八日化生為王國太子。年十五去國學道，道成日釋迦佛。佛，胡語，漢言仙也。關令尹喜易名日阿難，沙門弟子學其法者，千二百五十人，稱菩薩。菩薩者，胡類，今之道民也。教化胡畢，以五月十五日尸解，託入泥丸。泥丸，無為也。道無常名，無有常形，或稱釋迦文佛，或稱維摩請，或稱轉輪王，如此分身別氣，輾轉教化，化有萬端。故明法效其形，立浮屠，作泥人，美釆木象也。還漢中而號太上。大道無為，太上者，言無復過其上者。老君，言先天地而生，有無極之氣，故稱老也。道法無為，樂生惡殺，以慈心為大。世人不知，乃殺生檮杞以求生，棄無為之事，更作有為之業，故令世人疫癘縱廣，疾病彌起，不時太平。吾當演出正一盟威之道，統領八極四海之內三萬六千神、群仙兵馬、將吏軍士、六丁八史等，威伏群邪，降魔伏鬼，皆上就真一。天上天下無復為邪，祆惡群魔，一朝罷息。道之教化，以師為主。故授張鎮南正一之法，令世世子孫執持文教，化喻萬民，布置男女道士，化領民庶。天地變易之時，道當點持名錄，更相救度。諸賢者明聽：經戒，道之本起，三洞經戒科律甚眾，恐人不能悉備，故出盟威正法，以救凡俗。今以相一不，子宜慎之。
　　太上妙始經竟