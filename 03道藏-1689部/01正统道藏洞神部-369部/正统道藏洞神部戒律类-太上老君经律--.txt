太上老君經律
　　經名：太上老君經律。撰人不詳，約出於南北期。慕集早期天師道戒律四種（缺二種）。一卷。底本出處：《正統道藏》洞神部戒律類。參校本：《雲笈七籤》卷三十八、三十九（簡稱七籤本）。
　　太上老君經律
　　道德尊經戒　　九行二十七戒。
　　老君百八十戒　　已上男官同受。
　　太清陰戒　　闕。
　　女青律戒　　闕。已上女官受。
　　道德尊經想爾戒
　　行無為，行柔弱，行守雌，勿先動。此上最三行。
　　行無名，行清靜，行諸善。此中最三行。
　　行無欲，行知止足，行推讓。此下最三行。
　　此九行，二篇八十一章，集會為道舍，尊卑同科。備上行者，神仙；六行者，倍壽；三行者，增年不橫夭。
　　道德尊經戒
　　戒勿喜邪，喜與怒同。戒勿費用精氣。· 戒勿傷王氣。戒勿食含血之物，樂其美味。戒勿慕功名。戒勿為偽，彼指形名道。戒勿忘道法。戒勿為試動。戒勿殺、言殺。此上最九戒。
　　戒勿學邪文。戒勿貪高榮強求。戒勿求名譽。戒勿為耳目口所誤。戒常當處謙下。戒勿輕躁。戒舉事當詳，心勿惚恫。戒勿恣身，好衣美食。戒勿盈溢。此中最九戒。
　　戒勿以貧賤強求富貴。戒勿為諸惡。戒勿多忌諱。戒勿禱祀鬼神。戒勿強梁。戒勿自是。戒勿與人爭曲直，得諍先避之。戒勿稱聖名大。戒勿樂兵。此下最九戒。
　　此二十七戒，二篇共合為道淵，尊卑通行。上備者，神仙；持十八戒，倍壽；九戒者，增年不橫夭。
　　老君說一百八十戒并序
　　昔周之末，赧王之時，始出太平之道，太清之教。老君至瑯琊，授道與干君。干君受道法，遂以得道，拜為真人，又傳《太平經》一百七十卷，甲乙十部。後帛君篤病，從干君授道護病，病得除差，遂復得道，拜為真人。今瑯琊有木蘭樹，干、帛二君所治處也。幽王時，老君教胡，還當入漢中，過瑯琊，干君得見老君。老君謂干君曰；吾前授汝，助人救命，憂念萬民，拜署男女祭酒，廣化愚人，分布萊子，使上感天心，下動地衹，當令王者歡心。而自頃以來，吾遙從千萬億里觀之，諸男女祭酒，託老君尊位，貪財好色，擅己自用，更相是非，各謂我心正，言彼非真，利於供養，欲人奉己，僧惡同道，拓賢嫉
　　才，驕恣自大，禁止百姓，當來從我。我道最正，彼非真也，皆不當爾，故來相語。干吉稽首再拜，伏地叩頭百下，唯唯告曰：太上從今日已去，不知當何由去諸男女祭酒之重罪，令祭酒輩生活，既蒙道祐，可得昇仙，壽終之後，不入九地下牢之苦，非但祭酒，復其萬民。萬民無知法則，祭酒之罪，臣之過咎，實在於己也。唯願太上赦既往之失，署臣修將來之善耳。臣干吉死罪死罪。
　　老君曰：可正安意定坐。吾恐大道澆季，萬民喪命，一二祭酒死入九幽之下，不足痛也。吾但念萬民痛耳！汝當善聽，記錄心中，當為後世作法則，劫諸男女祭酒，令改往行，從今之善。
　　老君曰：人生雖有壽萬年者，若不持戒律，與老樹朽石何異？寧一日持戒為道德之人而死補天官，尸解昇仙。世人死有重罪，無益魂神，魂神受罪耳！祭酒明奉行之。乃日：諸祭酒，各明聽，天下萬民，無有長存。人生有死，物成有敗，日出則沒，月滿則缺，從古至今，誰能長存者？唯道德可久耳！今月亦善，今日亦善，今時亦善，諸賢亦善，師甲亦善，弟子亦善，萬神備具，吏兵皆到。今吾以諸賢故，念萬民之命，故受王甲禁戒重律。
　　老君曰：人生雖有壽萬年，不持戒律，與瓦石何異？寧一旦持戒，終身為道德之人而死，不犯惡而生。持戒而死，滅度練形，上備天官，尸解昇仙。世人不持戒律，死有重罪，無益魂神。善男善女，明奉行之。戒曰：
　　第一戒者，不得多畜僕妾。
　　第二戒者，不得婬他婦女。
　　第三戒者，不得盜竊人物。
　　第四戒者，不得殺傷一切。
　　第五戒者，不得妄取人一錢已上物。
　　第六戒者，不得妄燒敗一錢已上物。
　　第七戒者，不得以食物擲火中。
　　第八戒者，不得畜猜羊。
　　第九戒者，不得邪求一切人物。
　　第十戒者，不得食大蒜及五辛。
　　第十一戒者，不得作草書與人。
　　第十二戒者，不得多以書相聞。
　　第十三戒者，不得以藥落去子。
　　第十四戒者，不得燒野田山林。
　　第十五戒者，不得以金銀器食。
　　第十六戒者，不得求知軍國事及占吉凶。
　　第十七戒者，不得妄與兵賊為親。
　　第十八戒者，不得妄伐樹木。
　　第十九戒者，不得妄摘草花。
　　第二十戒者，不得數見天子官人，妄與為親。
　　第二十一戒者，不得輕慢弟子，邪寵以亂真。
　　第二十二戒者，不得貪惜財物。
　　第二十三戒者，不得妄言綺語，隔戾嫉妬。
　　第二十四戒者，不得飲酒食肉。
　　第二十五戒者，不得積財物，侮蔑孤貧。
　　第二十六戒者，不得獨食。
　　第二十七戒者，不得販賣奴婢。
　　第二十八戒者，不得知人婚姻事。
　　第二十九戒者，不得持人長短，更相嫌恨。
　　第三十戒者，不得自習伎樂。
　　第三十一戒者，不得言人惡事，猜疑百端。
　　第三十二戒者，不得言人陰私。
　　第三十三戒者，不得說人父母本末善惡。
　　第三十四戒者，不得面譽人，屏處論人惡。
　　第三十五戒者，不得以穢污之物調戲人。
　　第三十六戒者，不得以毒藥投淵池及江海中。
　　第三十七戒者，不得獨與宗族私親。
　　第三十八戒者，不得輕疏他人之尊。
　　第三十九戒者，不得自殺。
　　第四十戒者，不得勸人殺。
　　第四十一戒者，不得別離他人家口。
　　第四十二戒者，不得因恨殺人。
　　第四十三戒者，不得投書讀人。
　　第四十四戒者，不得自用。
　　第四十五戒者，不得自貴。
　　第四十六戒者，不得自驕。
　　第四十七戒者，不得妄鑿地毀山川。
　　第四十八戒者，不得惡言罵詈。
　　第四十九戒者，不得以足蹋六畜。
　　第五十戒者，不得揜人目。
　　第五十一戒者，不得厭治病。
　　第五十二戒者，不得希望人物。
　　第五十三戒者，不得竭水澤。
　　第五十四戒者，不得評論師。
　　第五十五戒者，不得裸形露浴。
　　第五十六戒者，不得輕慢經教。
　　第五十七戒者，不得慢老人。
　　第五十八戒者，不得觀六畜交陰陽。
　　第五十九戒者，不得調戲。
　　第六十戒者，不得恃威勢凌人。
　　第六十一戒者，不得阿黨所親。
　　第六十二戒者，不得帶刀仗。若在軍中，不從此律。
　　第六十三戒者，不得門戶別離居。
　　第六十四戒者，不得起瞋恚。
　　第六十五戒者，不得罵人作奴婢。
　　第六十六戒者，不得立小便。
　　第六十七戒者，不得黥奴婢面。
　　第六十八戒者，不得咒人命死敗。
　　第六十九戒者，不得快人死敗。
　　第七十戒者，不得亂縱行遊。
　　第七十一戒者，不得張目視人。
　　第七十二戒者，不得吐舌向人。
　　第七十三戒者，不得橫求人物。
　　第七十四戒者，不得強乞擾亂百姓。
　　第七十五戒者，不得為世俗人賦斂。
　　第七十六戒者，不得為世俗人作禮頭主。
　　第七十七戒者，不得為人圖山，立塚宅起屋。
　　第七十八戒者，不得干知星文，卜相天時。
　　第七十九戒者，不得漁獵傷殺眾生。
　　第八十戒者，不得婬秩，別離夫妻。
　　第八十一戒者，不得視弟子偏頗。視弟子當如其子。
　　第八十二戒者，不得奪人暝中火。
　　第八十三戒者，不得馳騁世俗，吊問死喪。宜密哀邱之。
　　第八十四戒者，不得與俗人共相群黨，更相嘲毀。
　　第八十五戒者，不得敗人成功，言是己德。
　　第八十六戒者，不得擇好室舍，好牀臥息。
　　第八十七戒者，不得訾毀人物以為惡。
　　第八十八戒者，不得自舉己物以為好。
　　第八十九戒者，不得驚怚令恐怖。
　　第九十戒者，不得擇人飲食為好惡。
　　第九十一戒者，不得為人往來惡言。
　　第九十二戒者，不得以縣官中傷人。
　　第九十三戒者，不得預人間論議曲直事。
　　第九十四戒者，不得強取人物以恩惠。
　　第九十五戒者，不得冬天發掘地蟄藏。
　　第九十六戒者，不得輕行妄遊，日月馳騁。
　　第九十七戒者，不得妄上樹探巢破卵。
　　第九十八戒者，不得籠罩烏獸。
　　第九十九戒者，不得穿人家壁，闚看人家內婦女。
　　第一百戒者，不得以穢污之物投井中。
　　第一百一戒者，不得塞池井。
　　第一百二戒者，不得欺罔老小。
　　第一百三戒者，不得妄發讀人書。
　　第一百四戒者，不得誘枉良人為奴婢。
　　第一百五戒者，不得積聚財寶，以招凶禍。
　　第一百六戒者，不得貪戀居家。
　　第一百七戒者，不得藏埋器物。
　　第一百八戒者，不得破壞見錢。
　　第一百九戒者，不得在平地然火。
　　第一百一十戒者，不得施槍棘著道中。
　　第一百十一戒者，不得多言弄口舌。
　　第一百十二戒者，不得將書字之物，自投埋於廁前。
　　第一百十三戒者，不得向他鬼神禮拜。
　　第一百十四戒者，不得畜世俗占事八神圖，亦不得習。
　　第一百十五戒者，不得與兵人為侣。
　　第一百十六戒者，不得便溺生草上及人所食之水。
　　第一百十七戒者，不得與寡婦親。
　　第一百十八戒者，不得祠祀鬼神以求僥倖。
　　第一百十九戒者，不得為人多作忌諱。
　　第一百二十戒者，不得自多忌諱。第一百二十一戒者，不得妄輕入江海中浴。
　　第一百二十二戒者，不得妄假舉人物以為禮賂。
　　第一百二十三戒者，不得為人保賃券契，賣田宅奴婢之事。
　　第一百二十四戒者，不得與淫泆之家相往來。
　　第一百二十五戒者，不得錄毒藥著器中。
　　第一百二十六戒者，不得高厲聲每含笑。
　　第一百二十七戒者，不得為人作詞訟，和人官事。
　　第一百二十八戒者，不得趣求密謀之書讀之。
　　第一百二十九戒者，不得妄鞭打六畜。
　　第一百三十戒者，不得無故走馬馳車。
　　第一百三十一戒者，不得以手團太上老君經律食殘噙眾肴。
　　第一百三十二戒者，不得驚烏獸。
　　第一百三十三戒者，不得評論人家食飲善惡。
　　第一百三十四戒者，不得妄開決陂湖。
　　第一百三十五戒者，不得自衒治病。病家自來請求，乃可往之。
　　第一百三十六戒者，不得獨行。行與人俱。
　　第一百三十七戒者，不得為人謀合私利。
　　第一百三十八戒者，不得廣求寶物。
　　第一百三十九戒者，不得帶女人入山，皆應別岐異室。
　　第一百四十戒者，不得叛本逐末。
　　第一百四十一戒者，當隨可供養，勿多難。
　　第一百四十二戒者，當念清儉法，慕清賢鹿食牛飲。
　　第一百四十三戒者，當慎所投止。先行視之，勿所驚觸。
　　第一百四十四戒者，當迥向正一，勿得習俗事。
　　第一百四十五戒者，當有大意秉志，不得雜犯負違三尊教命。
　　第一百四十六戒者，當勤避嫌疑，勿以父母狎恩事君。
　　第一百四十七戒者，當勤求長生，晝夜勿倦。
　　第一百四十八戒者，當勤避惡難，勿貪祿苟榮。
　　第一百四十九戒者，當勤服氣斷穀，為不死道。
　　第一百五十戒者，當勤避兇人，勿棄背朋友。
　　第一百五十一戒者，每飲食從一邊起，勿勤咤言美惡。
　　第一百五十二戒者，每燒香，當為萬姓請願，令天下太平，勿但為己。
　　第一百五十三戒者，每人呼汝為祭酒，汝顧畏人，勿自輕躁，為百姓所笑。
　　第一百五十四戒者，每得萬人食，常咒願令主人得福，一切飽滿。
　　第一百五十五戒者，無事不得多聚會眾，飲食狼籍。
　　第一百五十六戒者，無事不得妄多受人禮敬。
　　第一百五十七戒者，入國必先問賢人善士，當親依之。
　　第一百五十八戒者，入他國必先問其所禁忌。
　　第一百五十九戒者，入人家必先問人家尊老名諱。
　　第一百六十戒者，至人家不得希望萬姓主人飲食。
　　第一百六十一戒者，女人不得與男子同行。
　　第一百六十二戒者，男不得與女人冥室中共語。
　　第一百六十三戒者，男女衣不得過畜三通。
　　第一百六十四戒者，男女不得共坐食飲，交手授受。
　　第一百六十五戒者，天有災變，水旱不調，勿得患厭。
　　第一百六十六戒者，世人惡多善少，勿悒悒道自護法。
　　第一百六十七戒者，人有罵汝，汝但服勿應答。
　　第一百六十八戒者，人侵謗汝，汝但當自修啟大道，勿憂怖以損精神。
　　第一百六十九戒者，人惡向汝，汝重以善往。善之禳惡，猶水澆火。
　　第一百七十戒者，人有持物與甲，而乙不得有恨人不與己。
　　第一百七十一戒者，人為己聲譽勿喜，為己毀辱亦不得嘖。
　　第一百七十二戒者，人為己殺烏獸魚等，皆不得食。
　　第一百七十三戒者，見殺不食。
　　第一百七十四戒者，見羶不食。
　　第一百七十五戒者，不知所從來，可食不可思美。
　　第一百七十六戒者，能斷眾生六畜之肉為第一，不然則犯戒。
　　第一百七十七戒者，能食菜最佳，而不可向王者。
　　第一百七十八戒者，能崇賢、重聖、習賢，吾當度汝，汝遇真仙。
　　第一百七十九戒者，行無居家，可投便止，宿樹木巖石間，諷誦百八十戒，神自營衛汝，三重兵、賊、鬼、虎，不敢近汝。
　　第一百八十戒者，行戒不犯，犯即能悔，改往修來，勸人奉受，念戒不念惡，廣度一切，吾拜神真，神真成汝。
　　右長存要律百八十戒
　　老君告弟子曰：往昔諸賢仙聖，皆從百八十戒得道；道無形，從師得成。道不可度，師不可輕。弟子稽首，再拜受命矣。
　　太上老君經律竟