太上洞神五星諸宿日月混常經
　　經名：太上洞神五星諸宿日月混常經。撰人不詳，約出於宋元。言日月星宿之精化身降世濟人之事。一卷。底本出處：《正統道藏》洞神部本文類。
　　太上洞神五星諸宿日月混常經
　　北斗之星，太一之精，常以四孟元日為卜人，遊於聚落之處，識度談論，與常人異。儻虔心求問者，無不應耳。
　　木，歲星之精，其性仁。常以立春後甲乙日，遊於寺觀，為人端正，中形少髭鬢，衣绿衣裳，參問禪侶，談玄詰難，理無所敵。恭敬和雅，貌殊眾人，目精明朗，好齒口、善接對。知者尋而問之，以禮待之，言論有所求者，但以心事白之，無不從允。若求錢財，俯對以仁，常取辰日伏於東嶽。
　　火，熒惑之精，其性禮。立夏後，以丙丁日為朱衣童子，好顏色，形容端正，衣異色之錦，異花之綾，耳目聰俊，多儀範，揖讓進退，舉止合儀，言語分明。好與小兄同羣偶，謳謠邑中之事，警覺先知，識者而問之好，人求心事，俯對以禮，是人皆得從志，常以未日伏於南嶽。
　　土，鎮星之精，其性信。常以四季及季夏土王戊己日，遊於市肆酒店，衣黃衣，形狀殊異。好美飲食，自齎持訪人同食，有遇者得飲食錢物，求者如請，以常多奇道理遊行李下，常欲濟人，遇者子孫富貴，錢財日自資長，常以辰日伏於崧山。
　　金，太白星之精，其性義。立秋後庚辛日遊於女色之家，衣白衣，長大，善音樂，能言語，有寶物遺人。識者求之，無不稱遂。或為老人騎白馬，亦有執樂器，求之亦願與人。常以戌日伏於華山。
　　水，辰星之精，其性智。常以壬癸日遊於溪澗幽奇之處，或臺榭之上，蒼黑色衣服，執尺書吟詠，優遊自樂，言語詼諧，多道理。識者求之，以文書術數授與人。常以戊己日伏於恒山。
　　日者，太陽之精。常以四孟丁巳日，遊於大澤中，衣黃赤衣，乘騘馬，獨行，歌唱自娛樂，馬上有文書囊，如識者以此日澤中訪之，道禮義書不死之術，行大郡好女之家，有遇者，必得仙術耳。
　　月者，太陰之精。常以辛酉日為女，好色能言語善，行出好容儀，獨遊閑中，識者多問兵機奇勝之術，亦廣濟人，遇者國王好愛，自然得好官職，一生貴富，亦愛與人寶物，常以丙子日伏於軍旅之中，慱慈廣愛，求之者皆如意，自於別處得錢衣物，三年之內稱意富貴。覺是已上七精者，常以禮待賓接，一生富貴，官職稱意，所求皆得，有所得者，即是度世不死之術。
　　角星之精，常以立春後寅卯日，遊於寺觀中，形少髭鬢，參問禪理，理無所敵。或遊於酒肆，自飲樂，衣青蒼衣，識者求之，多示人養生播種之術。
　　亢、氏、房三星之精常以寅卯日同行，衣青蒼衣，皆乘騘馬，遊於人眾中，或大齋會處。容貌殊異，頭上微有紫氣，即是求之，多與人救世之術，不令貧苦。
　　心、尾、箕 三星之精，常以辰日同衣黃衣，或為道士遊於寺觀中，每自手中皆執一色異物，身形端正，少言語，識者求之，示人醫術方藥。是此七星之精往見但能識察者求之，皆得隨意，自然富貴亦令人多精神聰明智利。
　　井、鬼二星之精，常以巳日為師僧，端正執珠如意，遊於忠孝之家、好事及貴人家，求好飲食及酒，與之，不求，自得富貴。此日陰陽合者，定生貴子。所求皆得自通，亦好妙巧功於外，人亦無所求取矣。
　　柳、星二星之精，常以甲午日作道士，好精神，能言語，愛以道術不死之法誘人，求者皆得白日上昇。其形中，衣黃白衣，衣下更有珠衣裳。識者以禮待之，若生不敬之心，即遇賊敗。
　　張、翼、軫三星之精，同為老人，衣黃衣，騎黃牛，執酒器，遊於大墅聚落。求之者，多遺人酒，飲者求為地仙不死；若言語謗議，即生不具之子，三年內破家；若敬仰，即生貴子，錢財日自資生長。凡前七星之神精，遇者不為重臣，即為當世術士，遇者，一月內，肥白充溢，錢財不求自得，賢人哲士不求自至，皆得遇之。
　　奎、婁、胄三星之精，為美少年，奇文足巧，衣帛不定，乘好白馬，亦是馳騁。常以申酉日遊於聚落，好將珍寶物相隨，識者求之，皆得所與，遺好果子喫，喫者不死，若女人喫，即生貴子，重臣奇才。
　　昴、畢二星之精，常以庚子日為少年，善音樂，或執樂器遊於貴人重臣之門，生才藝貴子，若生女子，即為妃后，好飲酒，與者大富。
　　觜、參二星之精，常以戊戌日為童子，好姿顏，多媚好，乘驢，衣黃衣，手中執金銀器，花葉形狀，與時人不同。遇者求之，皆得所欲，即自然得好官職，好妻妾，好衣裳，常有人自然遺之，蓋非力也。凡此七星之精，所到人家，累世不貧，識之不死，所求如意。若不以禮待之，三年之內，家破人亡，生不具目之子，亦令人生賊惡子。
　　斗、牛二星之精，常以壬子日為老母，好顏色，衣青黑色衣，能言語，妙祗對，持好衣裳賣，好遊善人之家及好事家，所得則乃敬重之，若衣之入朝，即天子好愛，官職不求自得，女人衣之，即生貴子，聰明多藝，地下金銀，不求自得之。
　　女星之精，常以癸巳日為少女，可年二十已來，容貌無比，鮮衣服，妙行步，能梳掠，善化人。遊於聚落，以度男子，得遇者，時得富貴，為國重臣，不出三年，君自徵召。若非理祇對，言語干黷，不出三年，患大疾。合者若有求術，即得太陰玄女不死之術，白日上昇。
　　虛、危、室、壁四星之精，常以癸丑日為尼師，好顏色，衣鮮潔衣服，遊於聚落。或至人家門戶，廣說譬喻，以度男子。得遇者，當年田、蠶、六畜家業，。日日資長，生貴子，必為重臣，大富貴不求自得，髭髮不白。意有所求，若不隨意者，一年之內，家破人亡，生無目之子。凡前七星，遇者得一切欽敬，有所欲者即應？一切不求自得，老者反少。
　　凡前諸宿之精，識者多矣。但諸宿之精所臨分野，及至聖明官長所治之邦，亦皆見此。太公識太白之精，李斯識鎮星之精，諸葛亮識熒惑之精，得兵機祕要之訣，黃帝識太陰月之精，白日上昇。張良識歲星之精及太白之精，韓信識角亢之精，李靖識南方七星之精，得萬勝兵訣，雷公之式。曹操識日精，李淳風識東方七星之精，通玄象識氣候。若遍論，識者甚多矣，自古及今，非一人而得之，文煩不能具載，尋往往見之，見者自然聰明，皆自富貴，識度與常人不同，即須在意。
　　太上洞神五星諸宿日月混常經竟