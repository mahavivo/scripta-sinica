太上飛步南斗太微玉經
　　經名：太上飛步南斗太微玉經。撰人不詳，當出於唐宋間。言飛步南斗六星法術。一卷。底本出處：《正統道藏》洞神部本文類。
　　太上飛步南斗太微玉經
　　南上太虛真王南嶽赤君松子，學道時，來即乘龍駕鳳軒，於太微之室藥玉瓊房也。偃息朱明，坐廕苦木，消炁於虛，藏神於無，玄精不開以道，為我握固以天。上清丹華紫靈真女，映曜羅之暉於景霄之外，飛登玉緯，旋行朱綱，招洞陽之真，把南辰之柄，逍遙太微，逸響九清，雲回電滿，身合杳冥，下觀世界。以赤君金顏淑資，德方行圓，心空無塵，如夜半月，念斷離業，如水中蓮。以下教赤君上真高上之道，飛斗丹天足躡南辰太微玉經。道言空洞，植根於有無之表，二曜懸精於太虛之間，蔓秀芒於兩極之際，赤杲流演，六星麗天，所以大象有物，鴻濛發源，必自南斗，陶冶烹治成焉。故六合為匡郭，六儀為鼎器，兩儀為水火，盈縮為進退，太一臨爐，帝君推策，飛丹九千萬歲，三辰布煥，群星紀綱焉。故天為蓋，地為輿，日月為輪，四時為馬，巾南辰，佩北斗，建皇極，作萬物，是太微妙旨，高真祕言。南昌丹陵，六星為貴，躡之者先知真名，然後佩服真形，有履其魂，次躡其魄，然後登星，往返三周，六辰映形。行之五年，為上清之真，九年見六真，告其至情，與兆同倫。十五年手結朱網，坐主萬靈，乘六飛龍昇乎玉清。
　　南斗六星真
　　花闊廉持竟井
　　一星符
　　二星符
　　三星符
　　四星符
　　五星符
　　六星符
　　丹書青素，方六寸。三日、六日、十六日、二十三日、二十六日，南向再拜服之。祝曰：
　　太微綠景，真炁洞開，絳珠丹實，貫蒂玉階，彤光寶宮，龍虎紫文，有無嬰兒，朱繡錦裙，腰帶玉鈴，對御北清，吞芒躡景，與帝同興，鳳輦虎旗，翊侍真卿，我為道主，億劫無傾。
　　又丹書青素，廣等六寸，錦囊帶心前，飛登行事，凶事悉解，著新净衣。
　　五星魂名
　　玦珍珀琳瑛
　　魂五星，自玦步起，雙足至瑛上，往返三過。存我同登星，有五真人，著朱衣，戴玉冠，形如嬰兒，與我俱行。因垂兩手，以二指各捻虎口，叩齒五通，登言曰：
　　巍峨洞清，南魂五星，流轉天維，陸降上靈，丹袍玉顏，諧我携登，神師帝友，離合無形，坐咤仙聖，太極太清，身飛迅嗚，四一合明。
　　步圍九尺碧地，以青點星，以黃為綱。
　　七星魄名
　　釗鏤鑑鏗鏐鎬鋪
　　魄七星，自釗步起，隻足至鋪，往返三過。存我登星，有七玉女，著黃衣，頂寶髻，形如嬰兒，與我同行。因舉兩手，以大指捻三指根紋，叩齒七通，登言曰：
　　旋朱貫霞，孕光丹靈，七玉女美，媚蔓天精，縝雲散絲，黃裳大神，坐神草昧，含引氤氳，與我道樞，靈邁苦塵，金輦大輅，龍衣被身，正坐明堂，衛列萬神，扶登七映，調理玉清。
　　步圍九尺碧地，以黃點星，以朱為綱。每步魂魄時，一星輒祝一名，存一神，後亦如之。燒香左右。飛斗六辰之道，約其步之修阻，凡雙足一步，不可至星，當緣綱為丁綱，令至星上，雙足可也。雙足步星不可及者，復雙足緣綱，令隻足據綱可也。隻足躡也，雙足步也，躡綱也。蹈星綱空，位為仙王。
　　六星祕諱
　　朱光帝堯昌明
　　此六星祕諱，知之神仙。臨星憶之，開洞房之光，禁萬天之正炁。
　　第一寶光玉玄上真道君，治丹玉瓊華藥闕。
　　初登第一星時，脫履席外，先前左足，以右足根並前足，右二指捻大拇指根紋，垂左手，三咽氣，存玉玄上真道君，著丹錦朱袍，狀如嬰兒，在天星藥闕中，口吐紫炁，注我百骸，煥然金光，與空等無異色，我當忘形祝曰：
　　煥然太極，神光流金，丹華紫闕，上上高尊，化玉孩子，開我金門，紫霄
　　鬱回，洞煥九清，渺冥虛觀，恍惚忘形，主生帝宮，為至道根。
　　右名曰謁星玉玄。
　　第二丹精玄明寶室上真道君，治七寶藥金華闕。
　　登第二星時，以右手按山源，以左手按兩眉之交三九過，閉炁七息，存寶室上真道君，著紫繡羽袍，腰流金鈴，狀如嬰兒，坐丹牀，道君兩手携南斗六星，如絳弦貫流珠，丹光煥徹，擲入我泥丸中，令定位照我，身神森然，如纍目瞳，祝曰：
　　身浮丹綱，履登神精，寶室真王，呼吸風雷，繙珠揉卿，飛景泥丸，紫黃轉回，金房炁宣，俯控億空，形載飛龍。
　　右名曰丹精鍊生。
　　第三靈瑤寶曜赤天上真道君，治金洞虹城丹英光闕。
　　登第三星時，以手掩兩耳，俯存我足下，周回五百里，轉如車輪，有紫雲合沸，如釜中湯聲，沸氣鼓數百千里雷，星光中有嬰兒，無衣，長六分，自星中跳入我口中下．極紫戶。祝曰：
　　朱烟洞合，星光交纏，黃淫高空，鎮制赤天，通我心神，化景玉仙，乘炁涵風，身入玉房，笑辱庶彙，垂裳帝軒，調丹布黃，真宰真君。
　　右名曰飛真化形。
　　第四景明碧虛真王天德上真道君，治九靈粹極紫陽朗訣金明玉闕。
　　登第四星時，垂手左右握，都關目閉炁，登星，存星開如蓮花，見道君柔形嬰兒，著綠錦寶衣，手柄金鉞，坐青玉之猊座，口吐青炁，入我肝中九過，思肝中之氣化成寶珠，光流威明，內有童子，巾青帔玄，手援玉琴，其聲漻然，透一體內，間關平怡，良久，祝曰：
　　天魂九靈，火弟木兄，生光滋流，鬱葱精明，道君柄鉞，童子鼓琴，青烟妙微，薰我神窗，面見紫皇，錫我帝臺，虎書金廓，建候北清，金形飛空，神道一冥。
　　右名曰凝精華童。
　　第五極真太玄寶仙玉皇太上上真道君，治紫暉霞陽洞神玉闕。
　　登第五星時，叉手當星跪，叩齒七通，閉炁。次以手嗚腦戶，令習習有聲，思見風雷水火勃發左右，我因藏氣星光之心，忘形棄生，不知所之。又憶我身忽成嬰兒，著朱花繡帔，溶溶於內，祝曰：
　　真極亦化，化極歸真，水火風雷，役使萬靈，忘我生死，徹知幽冥，念失氣寐，天地返相，以憶所至，湛然之身，胎形芳雅，仁德回元，超神劫初，與混芒并。
　　右名曰攝生遯真。
　　第六紫宸絳房玄玄大帝玉真上德道君，治光玉玄臺六華雲闕。
　　登第六星時，正身向圖再拜，閉炁，思星出一龍，龍作珠色，靈光紫霞，散照無外，六星魂魄及以神身，携手笑接，乘龍高昇碧霄，蘂彩億萬之程，上合空洞無真之真。再拜祝曰：
　　六氣浩蕩，為道為玄，神物無常，隨作隨遷，我入天一，混化精輪，萬萬離合，長獲勝先，燕登金闕，循簡帝真，裹囊陰陽，再光再昌，聖人神人，是空是塵。
　　右名曰攝真六龍。
　　步祝都竟，貯圖函中，燒香，乃復。六星南辰朱綱上道，以授高真之得道者，翱翔玉清玉帝高靈。上清丹華紫靈真女，始學赤君，赤君授我於丹玉瓊闕絳臺鳳軒之間。行之者位為仙卿，行之者為太上真人矣。盟用金珠六枚，絳紋六十尺，以贄告南辰，奉禮六真。慢之者，不得為仙，三官考魂。此至道之精，真玄之母也。
　　太上飛步南斗太微玉經竟