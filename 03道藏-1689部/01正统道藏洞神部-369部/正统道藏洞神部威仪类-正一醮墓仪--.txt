正一醮墓儀
　　經名：正一醮墓儀。撰人不詳，似出於南北朝或隋唐。一卷。底本出處：《正統道藏》洞神部威儀類。
　　正一醮墓儀
　　凡人墓山年月深久，或有崩壞，須得補茸，或時凶衰，地氣王動，致令子孫貧耗，遭非橫禍，百事不利者，須饗祭墓之山川土地神衹，安穩亡人，即得子孫平安，所向吉利。
　　細席三十五領，無席用冷茅，大席二領，香一兩，小案一面，香鑪四具，小盤三十五枚，黍米飯五升，粳米飯三升，粟米飯一升，胡桃七十顆，乾棗三十五顆，栗子一升，餅三十五枚，凈水刀鋤，供用竹纂四枚，枚長一丈二尺。漆盤一面，小繩一條，長三丈六尺，銅鏡一面，鹽一斗二升，豉一斗二升。
　　右件物隨豐儉量之。
　　於墓近道左，治地為壇，方三丈六尺，四角立標，壇中央設五方神座次，外設二十四神座次，外四方設阡陌座，墓前左設亭長座，右設丈人座，座列細席一，領飲食一盤，所用鎮幣錢物，並隨時豐儉，但令合五行四維支干數，唯須精新，不得穢汙，預前一日潔凈營辦，其日設飲食於壇東南，祭官立於壇南，祝人在壇西南，弟子立於壇東，執事升壇，布幣進食，置香鑪於壇內，四角。
　　先上香，再拜，跪讀祝文。出家法師但坐不拜。
　　維年歲月朔日，某官位無官者州縣鄉里，姓名，敢昭告于后土五方五行諸神，此境山川百靈，某家丘墓阡陌之神，往以龜筮襲吉於此山源，為亡祖考安厝宅兆，青龍白虎，左右相扶，朱雀玄武，前後相對，置立塋域，整齊阡陌，千年萬載，永附山源，但以年月幽深，丘墳蕭索，或四靈失守，八將無依，蒿里明靈，不垂冥祐，屯吃者云比年以來，居家屯坎，舉向衰耗，無所良宜，當得翻失，應成卻敗，錢財流散，官事紛紜，田種薄收，蠶桑不熟，子孫傷夭，仕宦不遷，日甚憂惶，無以取濟，謹以今日奉齎薄禮，并及雜物，庶羞備具，獻上至誠，奉請后土諸神，丘墓丈人，二十四位功曹，傳送阡陌諸神願，並率所部降臨其位，次第而坐，饗受所獻，弟子再拜。
　　次上香　　　上荼　　　上酒
　　謹重上白后土諸神等，某先人末胤，奕代承家，恐山宅之不安，懼宗裡之罔嗣，敬以今日誠心設醮，伏乞亡者魂寧於幽室，子孫獲慶於將來，惟此山岡鬱鬱蒼蒼，年年興盛，代代富昌，上合天文，下符地理，左陪金匱，右帶玉堂，男女位備，無所不良，五方錢財歸流，生人子孫富貴，仕宦高遷，門戶強盛，兒女貞賢，田蠶豐熟，財積如山，寶貨充滿，車馬駢闐，安倉鎮庫，豐溢無量，亡人受恩，利祐子孫，弟子再拜。
　　次上香　　　上酒
　　向來至誠，殷勤奉請，馨香既薦，言謝已陳，禮物輕微，意慕欽重，仰蒙洪澤，饗納微誠，再拜三謝之禮，悉以周徧鎮謝之物，既蒙受納，願嚴神駕，各還所止，請道路將軍瞻察前後，浮遊邪魅，騷令蒿里，丈人丘墓長寧，后代子孫昌盛，福祐蟬聯，一如律令，再拜。
　　行事畢，其阡佰座物，當分埋之於壇東南角，舒席於墓前，迴食盤與亡人上食，咒訖並分散令盡，凡平收日不用醮墓凶。
　　墓神正月在子寅卯辰申戌亥，二月在子亥，三月在卯巳午申戌亥，四月在巳午未戌亥，五月並同，六月在丑卯辰巳未亥，七月八月在寅，九月在子丑寅辰未戌，十月在卯戌亥，十一月在子卯辰午未申酉戌亥，十二月在丑寅卯辰巳亥。
　　右件地犯之殺人凶，若去墓十五步外無忌，其日亦不得祭墓。
　　正一醮墓儀竟