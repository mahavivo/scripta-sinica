萃善錄
　　經名：莘善錄。原不題撰人，約出矜明代。二卷。底本出處：《正統道藏》洞神部表奏類。
　　萃善錄卷上
　　聖節祝君之詞
　　聖人生焉，瑞遠紫樞之電；上帝臨汝，喜開黃道之雲。齋肅陳詞，明晨有請。伏念新傳祖印，遠覲宸廷，香頒龍虎之壇，親承上旨；壽祝麒麟之殿，未遂南轅。命玄倡以脩齋，對威顏而歸美。恭願綠章夜達，來仙仗於清都；丹宸春融，永丕基之洪福。
　　謝雨詞
　　布地為壇，土皆作玉，望雲請命，天乃雨珠，生意頓回，元功不宰。伏念自名以道，待飽於農，凡仰愧俯作之餘，有春作秋祈之望，屬以亢早，異於曩時。既自郊而祖官，禱之久矣；庶匪朝而依夕，苗則勃然。蓋移粟之民已疲，倘荐饑則歲何仰，不違咫尺，遂俾霧霜，返神水以安靈，薦演污而報本。伏願賜之終惠，保此有年，自三日已往為霖，更溥餘波之潤，無一夫不被其澤，同為樂國之歸。
　　天師在京就山還醮
　　君命不竢駕，阻瞻咫尺之清光；皇天無私親，妙運兩問之元化。敬緘香於帝里，歸奏牘於宗壇。伏念慶藉世資，叨傳祖印，言尤行悔，顧教法以多違；家難命奇，致災非之荐見。幸際龍飛之治，迷為驛傳之朝，孰謂微瘉，竟淹半載，思切宸旎之寵對，聿嚴靈寶之齋脩，謝過消災，祈恩請命。伏願帝心簡在，人欲必從，鑒其悔艾之私，錫以生成之造，真風赫奕，日深丹扆之知；新渥駢蕃，露重紫泥之賜。凡存志命，悉宥恩庥。
　　酬攘火醮詞
　　庚午年昊皆春夢，見崇禧廳前有一物，又遇竹軒魂歸，乃云其房當有火災，久軒遂許醮獲安。
　　夢而占夢，同知幻境之無憑，疑以傳疑，敢忽前車而不戒，昔焉徽福，今也酬恩，伏念求木苟完，寢薪是懼，彼蝶化之紛紜莫詰，聞者隱憂；况鹿隍之失得或然，慎之為貴。乃以恍惚杳冥之故，而為和平安靜之求，帝示矜容，人思報稱。伏願初盟克踐，終惠允諧，曷日而忘，永戴風雨拼矇之造，惟天所命，密符祖宗香火之心，德布春陽，恩沾莫景。
　　天師慶成藏殿醮詞
　　道機無息，乃眷殊庭，法藏聿新，寔依玄造，爰慶成於一醮，庸籲告於群真。伏念切已興思，批躬省過，或以前因而今受，或謂寡是以多非，或下情宿怨而罔知，或陰隱可為而自失，或命身之位與孤曜以相逢，或嗣息之宮背吉星而不照，乖違至此、懺釋何由。謂寶藏經營，信斡旋之有地，况真斿森列，可運轉以回天，幸人巧之成功，希聖明之從欲，肅陳凡梱，恪露中誠。伏願霽仰威顏，春生容德，造化無停輪之理，變通於轉轂之問，八卦凝神，見乾坤之六子，三陽發秀，回否泰於一時，錫命在天，俟恩即日。
　　吴惟德薦母
　　客途天遠，空馳游子之心，鄉岫雲停，不見慈親之面，俯遵玄教，仰叩清都，伏念淺矣學仙，闕焉事母，將謂轉蓬苟得，尚酬菽水之歡，豈期泛梗言還，遽灑萊衣之血。揆一子出家而奚益，幸十方救苦之不誣，愍日適臨，沖科特啟。伏願珠浮獅坐，玉揉龍章，蓬島回車，喚醒虛無之夢，桃池侍宴，容登快樂之鄉，魂氣有歸，後昆允賴。
　　建九幽正醮詞
　　物莫預知，痛先臣之棄背，情惡可已，祈上帝以超升，言不成文，泣盡繼血。伏念父吴霜未老，燕璞何仇。孰謂無牙，而蘊至深之毒，廼傷其指，竟罹罔極之憂。豈其遺胤之不夭，抑亦患身之有數，丹心耿耿，不能嗚沒世之悲，玄範恢恢，庶以慰重泉之望，澗芹可薦，鑒藻無私，伏願開解脫門，指虛無路，宿冤冰釋，益喉敢起於妄心，逝魄雲升，鍊質全資於善果，率行正道，惠迪後人。
　　仙姑薦父母
　　父何估，母何恃，嗟永隔於歸寧；乾資始，坤資生，冀重開於化育。三黛請命，九拜投誠。伏念季女有歸，二親莫贖，謝焉供杞，贊善教以利人；惕若奉先，愧近功而撫己。蒿目撥感時之淚，草心萌追遠之思，明水具陳，恩波允賴。伏願大鈞無息，至鑒有容，地道陽光，超樁萱之朽質，人元合妙，副葵蕾之私情。
　　周年建醮薦母
　　母兮鞠我，寥義之痛無窮；朞而小祥，白駒之過何速，惟據哀素，上徹穹蒼。伏念某自罹陸妃之悲，忍見星周之次，念升沉之莫測，幸坺度之有科，謹潔塵居，肅迎颶馭。伏願雲開黃道，風送綠章，詔三界以逍遙，擁萬真之來下，慈光遠被，庸昭觀盥之誠，明日將朝，不盡童蒙之瀆。
　　孫秋碧就普度酬所許保安就薦先師祖盧自間
　　追想前猷，願有盟而必答；寓誠普度，思如在以宜超，敢食前言，輒干上聽。伏念有身為患，厥疾弗廖，急告于天，猶幸苟延於一醮，回生無地，忽驚已過於七年，逝者遠而許者存，心所知即神所記，讜焉報既，期以出幽。伏願大道有情，至真無外，指蓬萊路，或從織女而歸，入黍米中，同會天人之樂，周圓功果，啟迪仍昆。
　　陳制帥黃鎳宿啟詞
　　綠林戢盜，熟小麥以休師；皂嶺巢仙，潔菁茅而事帝，科嚴修於玉匱，事宿闡於瑤壇。伏念謬以撫綏，任玆討捕，謂人為天地之貴，何忍殘生；若賊遺君父之憂，是名負國。爰親從於士卒，偶活致於渠魁，雖幸凱還，能無濫殺，報風聲鶴唳之助，見莠除苗長之仁。伏願旋斡雍熙，銷沈乖熬。兵凶器，用非得已，壹空白骨之冤；利公家，知無不為，洞鑒丹心之素。
　　三朝詞
　　凉生藥殿，夏五月以風薰；梵達芝壇，日三朝而晝永。響天威之咫尺，贊君德之輝光。伏念某叨竊寵靈，周旋軍旅，僅解嚴於汀建，復蓄銳於洪虔。蟻穴就焚，幸兇渠之檻送；龍顏動喜，因捷報於驛聞。玆闡事於閤峰，敬歸功於魏闕。伏願皇天佑宋，舊境還周，萬化更新，見君臣之慶會，五兵寢息，增朝野之歡娛。
　　晚朝詞
　　細柳除營，甫定積年之寇；白楊悲隴，莫招長夜之魂，即福地以脩齋，邇昊天而瀝懇。言念盜興於贛，人死如麻，就縛抵刑，自速棄街之戮；摧鋒陷陣，多銜草野之冤。在臣意者以拯民，惟帝相之而破賊，殺非得已，生亦無窮。伏願大赦幽牢，普超苦爽，五方異俗，化金革於農桑；三代同風，混車書於禮樂。
　　宮門驪蝗
　　多稼連疇，意豐登而可待；群蝗入境，迺侵齧以為災，民命所關，帝心斯在。言念大江之右，夙稱樂土之中，邊國粗寧，幸免軍需之急．浙鄉不熟, 已傷官耀之繁。正望稔於此秋，庶全生於爾眾。屬蝗輔之大孽，遍滿鄉閭；顧蟻蝨之小臣，主持官宇，力捕莫施於坎地，醮禳惟謹於析天。伏願哀憫眾生，赦原萬罪，羽蟲揖揖掃除，勸州田祖之神；寶穡垂垂刈穫，錫農夫之慶。矢詞迫切，拜賜須臾。
　　顯應觀設醮祈晴詞
　　望霓有檮，既賜霧茫，積撩不收，遂憂昏墊，睠浙人之宅土，即澤國之圍田，凡雨過多，雖苗無秀，蚓江潮之齧岸，加湖水之渰廬、因沮泖以復陰，將鬱蒸而成疾、天子側躬而翰慮，計臣思戢以遑安，肅闡醮筵，恪陳奏牘。伏願乾坤軒豁，離曜輝光，農務三時，訖暑耘而秋熟，王幾千里，保物阜以民康。
　　明堂預告設醮祈晴飼
　　君國子民，紹一元之大統，父天母地，嚴三世之親祠，爰合祭以戒食，用前期而申檮，伏．願環穹秋豁，玉燭時調，上帝降祥，禮迄成於重屋；沖人嗣服，祚益茂於丕基。
　　顯應觀祈雨詞
　　民亦勞止，春失種以無秋；天何言哉，日常暘而不雨，深惟闕政，祇控危衷。伏念護漕罔功，來歸未遂，星流白晝，屢傳旱野之占；氣入朱明，愈急水田之務，既群祠而遍檮，惟上帝之求哀。伏願動下雲雷，澤盈溝儈，貽勢播穀，錫歲事之豐登；合璧連珠，示乾文之嘉瑞，如乖吏狀，請罰臣躬。
　　顯應觀再設醮祈雨詞
　　農時既失，早太甚以如焚；天聽孔卑，信未孚而弗福，故忘煩喋，仰叩穹明。伏念兩儀漕畿，孤忠體國，經費倍支而罕撥，叨榮宜去而復留。浙西東粒米之鄉，所祈豐稔；夏仲孟梅霖之景，迺向焦枯。暴巫徒市，莫效於人為；呼電召龍，率由於帝命。既瀕湖而醮款，祈沛澤以昭蘇。伏願救斂驕陽，恩敷甘雨，水耕火耨，亟施田畋之功；粟腐錢流，吃濟邦儲之用，尚諧中熟，庶彌多虞。
　　代茅山祈雨詞
　　年穀垂成，政需澤潤，秋陽為沙，反病亢乾，即仙聖之所居，為黎元之有禱，伏念濫膺顓闖，兼領陪京，維時多虞，所望一稔，序既當於擎斂，田尚苦於燥剛，始自近郊，遠連並塞，地綿千
　　里，皆懷卒歲之憂，帝監四方，忍絕斯人之命，使旱勢遍臻於屬部，恐咎端專，在於微臣，實震懼之靡寧，冀精誠而上達，伏願普敷德澤，徧惠群生，哀此矜人，久服勞於穡事，沛然下雨，俾無廢於歲功。
　　開元宮禳火詞
　　流星隕晝，仰天戒之高明，比屋延燒，傷民生之蕩析，肅持惻怛，上告穹蒼，伏念無補，使家僅尋時瘓，泉務流而迺壅，已病聞閻，火弗戢而屢焚，仍空蓋藏，維商丘之有祀祚，宋國之無疆，爰脩罐瓚之儀，祇款琳琅之駕，伏願誕施仁愛，潛弭災虞，地大京師，息融風而奠枕，春探田野，賜膏雨以催耕。
　　禳兵詞
　　峒穴無知，輒起綠林之盜，封疆所界，深懷赤子之憂，仰邇顥穹，肅陳危捆。伏念典州瑜歲，闈境逢年，鄰寇鷓張，毒忽流於塗炭，兇徒鼠伏，釁將動於蕭牆，荷天敗其逆徒，尚日馳於警報，王宮陷逐，寨卒創殘居多，控扼之兵未快蕩平之舉，敬為民之請命，輒籲帝以投誠，伏願赦過一方，全生萬眾，厄會密移於天運，先聲克壯於軍容，殲厥渠魁，稍謝無辜之鬼，安其田里，咸歸不殺之仁。
　　祈皇嗣
　　南面視朝，久嗣大君之位，束儲繼體，宜膺男子之祥，屢醮禱於蒼穹，佇感通於禁掖，即太乙貴神之館，合下元本命之辰，申飭羽流，恪陳朱奏，伏願帝心，顧佑國脈，昌隆帶觸，授弓駢集，椒途之喜，承桃主器，允符瓜瓞之綿。
　　章尚書九幽醮詞
　　劬勞念母德，至大以難酬，哀痛徹天道，無方而善應，輒脩清醮，恭瀝丹忱。伏念亡母，懿行在躬，先臣同齒子七人，而保抱忠孝良勤孫，三世以團樂，慈憐備至，湯沐既開於鄰國，旨甘粗適於偏闈上，壽以傾諸孤之釁，顧微軀而若失，更再愬以增悲，敬遵玉匱之科，荐刻綠章之奏。伏願恩言曰可，過誤其空。風起白楊，不待幽阡之閉；火傳金線，亟超樂土之生。下及漏泉，旁沾餘潤。
　　方司法五七詞
　　女子有行，所期偕老，吾夫又死，幾不勝哀，舉塵案以自憐，寫錄章而上奏。伏念亡夫，甫沾寸祿，杳失層親，枕塊纏悲，方經營於遠日，臨塋成疾，竟殞滅於芳年，痛玆家室之情，慘甚戶門之禍，孤螫無倚，痛泣何聞，伏願降鑒哀恫，赦除愆妄，度此魂於生地，仍識天倫，撫弱子者寡妻，常依道廕。
　　陳帥玉隆宮黃鎳宿啟詞
　　視事惟新，未靖綠林之寇，感時多故，輒脩黃錄之齋。躬造福庭，宿開靈墠，臣丹心君上，白髮兵間。閩部解嚴，幸君民之肅睦，江墟徙鎮，傷饑饉之荐臻。豈生靈積過之滿盈，抑官吏貪殘之由致，祇醮神仙之宅，覬回天地之仁，伏願玉燭調和，珠踱循軌，上固一人之壽，下全萬物之生，峒孽就平，師不煩於久外，田禾告稔，臣庶獲以偷安。
　　天曆為宗師還保安醮詞
　　北望鴈書，想玄門之宗主，束瞻馬首，祈洪造之真靈，應不逾時，報當知本，伏念進脩在己，行止非人，司教日邊，每盡扶持之力，摩身關外，適當間隔之時，嘗繳福以籲上天，乃蒙恩而有
　　今日，端不由於幸得，何敢食於盟言，敬肅元壇，恪酬清醮，伏願國經求舊，帝渥從新，教雨載濡，納道山於九潤，壽星一點，暎台象於三階。
　　天師留京建年經詞
　　日之餘，歲之餘，幸依光而及此，邦必達，家必達，期徽福以皆然，且謝且祈，如臨如履，伏念某朝，君身遠祀，帝心長時，荐易於年華，德難忘舊，天密胚於道脈，恩企迎新，恪陳藻薦之誠，默寓葵傾之悃，銘藏匪報，鑒照惟明，伏願洪造垂仁，皇都協慶，生成一致，門迎佳氣之春，出處兩榮，驛寄喜音之早誓，脩陰德仰答元功。
　　解壇詞
　　人間塵世，嚴祭祀之瓊壇，帝所清高，下照臨之玉節，朝儀已備，齋事告周，禮貴節以成文，義有同於既灌，伏願皇靈穆穆，鑒觀趨退之恭，師造昭昭，察宥慎終之典。
　　謝恩詞
　　一陽來復父，初索於震男，三願幸孚帝，下觀而臨汝，此恩此德，何報何言，伏念某素款既周，皇靈不昧，雪先呈瑞，餘半月以俱晴，日暖如春，後三朝而乃雨，皆神明之所感，於氣象以可知，况凡我同盟，相終始於險降，暨百爾執事，咸進退以安閑，非由臣意，簡在帝心，何以天時合於人事，載黑載沐，且謝且祈，伏願鑒藻，有開澗蘋，惟享幾微，發見驗所欲之必從，兆朕萌芽，信不言而善應。
　　代人保疾詞
　　疾病同心，義重扶持之日；愛慈異骨，誠祈覆燾之天，惟帝納言，以人從欲。伏念某力開道宇，身積患端，風為末疾之根，外因猶淺疾，有逆流之水，遠慮實深，未收功於參術之奇，曷駕以希恩，伏願仙墨香留，神丹霧散，天醫臨地，醫會有藥。長生福星，明壽星高，如樁難老，瑕庇一洗，膏馥同霑。
　　庚午年春，舒貴和捧御香入山建金鎳大齋宿啟詞
　　皇天后土，既全付於丕圖，名山大川，庸聿嚴於外祀，遠馳一使，祇格三靈，當鼓鐘玉帛之初陳，乃圭辟綜璜之具備，昭其文也，寓乾坤宗子之心，神而明之，為社稷生民之地。
　　早朝詞
　　申明春令，爰據朝日之誠，寅畏夙通，敢替事天之敬，仰觀非遠，默感而通，念有民何賴以治安，亦惟帝實為之主宰，天高星遠，行五緯以無差，地利人和，鎮八維而不動。
　　午朝詞
　　離文明兩，如日再中，乾道時成，惟天為大，肅使華而代祀，仰帝闕以趁朝願，感至誠聿嚴善應，一民莫非其有，天與禎祥萬物，各遂其生，日依化育。
　　晚朝詞
　　纂圖御眾，不忘夕惕之思，分命祈天，益謹暮朝之敬，緘一誠而自遠，貫三極以潛通，密勿之間，對揚斯在，國經咸若，尚聞堯壤之歌、皇極無偏，丕錫箕疇之福。
　　正醮詞
　　社稷艱難，叨承基緒，山川裡祀，曷答穹祇。念有土之多虞，揆為君之不易，赤子備嘗於危殆，凶年不免於流
　　亡，無以回天，豈其能國。敢寓誠於一醮，庶悔禍於三靈。啟迪時幾，願示小康之效；昭蘇邦本，即開大有之祥，生聚敉寧，治安馴致。
　　壬申聖節宿啟詞
　　誕彌厥月，揆初默斡於中懷，欽若昊天，報本聿嚴於外祀，乃馳使幣祇，醮仙壇，脩五禮，以如方祈三靈而有鑒，盛德在木，載揚發育之心，明日將朝，荐啟敷宣之目。
　　早朝詞
　　夙興惟謹、致祀帝之初誠，吁食靡寧，以保民為先務，托玄科而請命，見宗子之用心，懷在有仁，念玆惟帝，五風十雨，得中道之豐登，四海九州，足小康之資聚。
　　午朝詞
　　日中則反，戒實在於滿盈；天聽孔卑，念孰為之保定，國有與立，時方可為。奉金籌以祈恩，啟丹肩而事命，惟天孚佑，益開享祚之祥；率祖攸行，訓至寧邦之盛。
　　晚朝詞
　　日之餘日夜，敢終怠於朝儀，國之本在身，忝丕承於明命，時臨初度，齊啟沖科，寧無自求多福之心，所願密注，長生之字，大恩曷報，躬行遵道之言，終惠有祈，誓體代天之責。
　　正醮詞
　　日當再育，忝分光嶽之靈，天無常親，密運基圖之重，撫時以感，出命而祈，蓊焉夜寐以夙興，比者冬行於春令，孰為民極，固不止水旱疾疫之憂， 自揆國經，何以這脩齊治平之責，林然庶證，叢於厥躬，乃脩外祀之嚴，願格三靈之佑，有人有土，志維綏靖之求，而國而家，身見隆平之效。
　　聖節宿啟詞
　　三日天氣新，揆於初度，八荒開壽
　　域，保運長存，香霧空濛，真風演迤，適金人捧水心之劍，建瑤壇，懸黍米之珠，宿啟沖科，仰關宸慮，伏願三境疏恩，萬真降鑒，九五福曰壽，九五福日富，廓寰宇以為家，八千歲為春，八千歲為秋，長上古而不老。
　　朝詞
　　聰明作后，虹流上巳之辰，馨香感神，鱉扑普天之下，來皇華於福地，肅金錄以祈天，稽首紅雲，投誠青祝，恭願星輝，海潤開壽，當於三宮，山高日升，育人民於九土。
　　又
　　天道惟欽，謹緘香於福地，帝心簡在，祈眷祐於皇家，俯讀綠章，上陳玄鑒，伏願咫尺，若臨卑高，罔問不言善應，陰陽順而風雨時至，治無為，股肱良，而庶民育。
　　天曆祝聖
　　代天作子，方當繼統之初，繞電有期，預至祝釐之請，伏願清時偃武，黔首歸仁，甲兵洗衣裳，垂太平有象，日月光，山河壯，萬壽齊天。
　　閻皂山國醮詞
　　天錫九疇，撫下期躋於壽域；國專七祀，升中爰即於名山。眷膺金闕，以定四郵，及在玉衡，以齊七政，皆陰隱下民之力，致虔昭上帝之心，伏願八表一又寧三宮益壽，天地平而元氣正，俾萬物以無疵，陰陽和而庶頻成，資一人之有慶。
　　早朝詞
　　浴咸池，出暘谷，現赤日之九芒，排閶闔，入帝居，覲紅雲之一朵，眷宵衣而待旦，吹暖律以回暄，遠馳奏事之香，待錫治安之策，伏願福持寶位，慶浹璇宮，慰安向於龍樓，贊休徵於鶴禁，陽分陰而二儀立，衍億世之皇圖，正得秋而萬寶成，洽八方之黎獻。
　　午朝詞
　　日至昆吾，而正中克成厭象，風駕扶搖而直上，敷奏以言，蚓金鐸之息聲，暨玉衡之順軌，用殫朕志，簡在帝心，伏願俯贊，皇猷誕敷文德，六府三事，允治丕弘有永之基，四海九州攸同，共樂無為之治。
　　表榜
　　正薦太陰表
　　生明合德，運天一之至精，懸象降靈，行地中之溥潤，恢恢真造，泯泯神機，某臨照隨人，盈虛有道，廣寒清靜，嚴七寶之高居，明水芯芬，叶方諸之大用，欲成玉鍊九生之妙，必資金波一滴之餘，共望澤潤下，滋類從俯，應天與形，道與貌必符造化之全，月為魄日，為魂不越陰陽之外，陶鎔允賴倪仰知歸。
　　鍊孤魂第九夜天尊表副
　　玉匱盟真，超幽魂於九地，寶華應號，證道果於諸天，仰漬宸聰，俯據齋捆，共望玉京毓秀，瓊闕騰芳，萬寶裝嚴，仰彌羅之梵炁，九天照燭，開幽暗之昏衢，魂度朱陵，慶流後裔。
　　黃鑲榜語迎真
　　六琯浮春，一陽來復，九關戒曉，萬聖齊臨，方黃壇望幸之時，正紫氣開先之際，將恭清道，仰止浮空，雲漢昭回，神氣運風霆之表，天地明察，衮衣流日月之光，方域百靈，起居先路，瑤壇絳節，久凝藥籍之班，玉几紅雲，一鑒松花之會。
　　監門榜
　　法門廣大，曾何間於戚疏，帝所清高，若不違於咫尺，必恭敬止，盍歸來乎，莫問子為誰，孰云身是客，眾妙非妙，於此示寂然不動之機，至言無言，亦豈有甚高難行之事，好共看天人黍米，信本無風雨，蓬萊潔己，從之致身易爾，塵世茫茫，汲汲何許，是到家時，玄關直直，堂堂這裹，有入門處，神明懋戒，凡聖同歸。
　　天醫榜
　　世之最苦者日窮民，偏多疾疢，天果何為而有，醫道默與主張，至於遊魂為變之時，亦有仰首嗚號之意，想神農想軒后，九霄難問於高居，如秦緩如越人，千載猶存於生氣，玉皇之上藥，三品金碧之大丹，九還補造化而裨陰陽，有神氣而無形跡，洪惟天法道，每垂情於養，瘉疾痛之間，莫謂鬼非人，重施力於神聖工巧之外，贊彼元化，相我齋功。
　　沐浴榜
　　詩人吟玉女有盆，只要洗頭，漁父答大夫，此水但堪濯足，皆非盡善，不可效尤，蓋陰陽顛倒之坎離，其功甚大，況一六生成之天地，得氣最先，飲之者玲暖自知，掬之者清凉無盡，是名沐浴，具體設陳，秋入肺肝五內，灑金莖之露，冷侵毛骨，一壺浸寒玉之冰，對之而塵垢自消，因得以形神俱妙，非如春暮，果從沂水以詠歸，豈比華清嘆出溫泉而拜賜，脫然無我，洗者是誰？
　　監生榜
　　太極肇判，乾坤定而六子生，元氣散分，陰陽交而萬形具，惟人最貴，所主有神，以其為天地之心，果誰執造化之柄，茁蘭可愛，皆由萬靈恭奉而來，坐草云亡，或出一念，扶持之外，未脫秋瓜之蔕，莫回寒谷之芳，秩秩有司，化化無跡，子知向來夢，應作如是觀，靈芝本亦無根，到此好參眾妙，桃花自貪結子，教人錯恨東風，淨灑酒然，長惺惺去。
　　監齋榜
　　黍稷非馨，吾聞其語，粢盛不潔，士聽無譁，天地之道昭昭然，鬼神之情洞洞爾，非誠莫享，在德宜酬，蓋芬芯具陳，雖松華而不棄，若馨香可薦，縱蘊藻以無嫌，然勞薪之火，其可以炊，而埃墨之飯，安敢以祭，况失飪不食，聖人之教訓宜然，苟聞腥于天，上帝之崇高，則否致其潔也，將何道神而明之，惟汝賢尚昭乃勳，母曠厥職，道腴非味、何求易牙之知，食指欲嘗，罔俾子公之染，雲廚必戒，天爵宜陞。
　　芰郭
　　立莢郭以款幽魂，一期兩見，到蓬山而聞妙道，千載重逢，流年擲梭，紅顏春樹，人生能幾何，朔風驚沙，枯梢號寒，子行亦良苦，四海兄弟，一會神仙，曩者玄師，曾指幽關之正路，今玆教主，又宏苦海之慈航，以何因綠，得此方便，生我所欲也，義我所欲也，幸逢兼取之魚熊，貴者驕人乎，賤者驕人乎，勿效相持之鵡蚌，雪起可以適口，雲岌為之洗心，道味悠長，善端呈露，天寬地大，曾何夜雨煩冤，陰極陽回，別有春風消息。
　　孤魂榜
　　莊子嘗言，受成形而形有盡，阮瞻所見，論無鬼而鬼不然，則知二氣之良能，難以一途而偏廢，伯有彭生之事，古人豈欺我哉，魏其灌夫之冤，信史有如彼者，生生死死，古古今今，金谷園林，此地豈無歌舞，平泉花木，幾人看到，子孫逝川，只解東流白日，又還西落，日鰥寡曰孤獨，配下民多無告之窮，或札痿或夭昏，而上天之剝喪者半，艱難萬狀，貧病交攻，其間浩歎何勝，到底同歸于盡，以無祭主，故日孤魂，幸今逢黃籙齋官，又特啟玄科好事，飽汝以食而無餒，暖汝以衣而不寒，三十六部尊經善綠，得未嘗有一萬二千金簡，魂氣當無不之仙道佛道，儘堪行天門人門，皆可去黃壇回首處，快乘蓬島清風，丹府記名，時盡入黍珠碧落，皆大懼喜，便好超升。
　　將吏榜
　　雲篆太虛，道因文顯，風霆神氣，將以心存，況兩間光嶽之散分，有一揆天人之會合，魯公竟為雷吏，傅說自是列星，李將軍生不封侯，其必在爵秩同升之列，張睢陽死願殺賊，將亦發英雄未了之心，雖道之體本出於自然，而法之用皇存乎策役，瓊臺拔地，玉輦瞻天，金簡合符，寶書啟鑰，于以廓靈風而昭慧日，于以引歸路而濟迷津，九幽之黑處，皆明一寸之丹心，默契惟道，貴度非神，不行作善，降祥馴致仙家之喜慶，論功行賞，超遷天上之班資。
　　節次榜
　　齋以事帝，固宜由本，以及文道不遠人，其可有綱而無目，眷我黃壇列職，無非紫府朝班，秩秩有儀，諄諄以告，言而為法，動而為則，當如君父之在前，舉之於口，筆之於書，須信神仙之可學，必也周行中規，折行中矩，勿謂視於無形，聽於無聲，謫果何尤，黃庭之誤者一字，過無可奏庚申，何畏乎三尸，相與盟天，有如皎日。
　　茶榜
　　問海上靈搓，光彩已騰於星漢，擷山中瑞草，芳香又接於蘅薇，策上品之奇勳，吸群英之佳氣，共惟天師，冑承漢葉，器備仙根，道味精微，灼見中湩之水，善芽茂密，未論蒙頂之苞，紫蘭香桂之所依，朱草嘉禾之近侍，輕雷破莢，甦醒群昏，明月為團，晶輝獨露，一飲者已量，俱足共談，而舌本潛通，曳翠旗，按蓬萊，清風兩腋，執蒼璧，朝聞闔，喜徹九重，遲遲三丈之日高，款款五千之文進，佳句自聯於石鼎，貴名又起於金甌，白雪滿碗花徘徊，小引鼻端之馥，仁風暗結珠，蓓蕾早回掌上之春，點首而前，淪心以進。
　　酒榜
　　黃壇設醴，洪鈞轉而一陽生，玄館飛觴，大禮成而諸福備，竹松如醉，猿鶴歡迎，共惟天師，雲炁尊曇，道山鐘鼎聖明時，和黑甘露，神仙府瑞靄香風，舉瓢酌天漿，神情邁俗，停杯問明月，逸興無塵，混融乎青州鬲上之分，浹洽乎玉瓚黃中之妙，沉酣道味，醞藉仙風，有盎然深念之良心，便釀就滿腔之喜黑，與人傳頌，何須論千日奇芳，天子呼來，又欲醉九重春色，想宴罷鳳邊丹詔記，賜來馬上黃封，敲玉壺冰想道臣心之如水，指金莖露，笑看仙掌之凝珠，鬱皂味濃，蘅薇香近。
　　水燈榜
　　水燈映水，開成仰覆之蓮花，天影枯天，照見虛無之蓬島，九淵不夜，千炬浮春，烏兔讓輝，到海坐通於銀漢，魚龍吹浪走盤，疑是於明珠，然此一點金色光，盡在諸公筆頭上，懷沙包黍，何勞招屈子之魂，逐浪生花，又可誦坡仙之句，餘明所及，幽壤咸歸。
　　普度告盟榜
　　寶月重圓，始停玉斧，春風九夜，爰啟金科，肅肅乎塵馬不飛，飄飄然仙車無跡，五難綠理，去三黑攸分，十方浮空，來一珠俱攝，中有自然造化，於焉溥度幽冥鶴信，曉通龍文雲起，慎終追遠，具陳潔己之誠心，脫苦登真，仰止度人之妙道，時其可矣，天實臨之。
　　萃善錄卷上竟
　　萃善錄卷下
　　李氏崇建九幽昇度大齋薦拔亡夫及子孫孤魂正醮詞
　　禮慶夭昏，死生大矣，齋戒沐浴，天地臨之，已蒙金簡之曲成，庸闡瓊科而昭謝。伏念臣妾得天何淺，惠妾無終，兩年而有七喪，夫亡子繼，一身而哭三世，女殞孫姐，間逢疾狀之可疑，或謂患端之有在，神靈震怒，災禍頻仍，身不敢以遑安，心實知其有罪。亦嘗潔己，津六道以消愆；孰若投誠，醮名山而請命。皇穹在上，明水自陳。伏願道有生神，仁無棄物，仙科九鍊，感歸解脫之門，人道一新，永塞伏連之路，蒙恩有日，積善酬天。
　　宿啟詞
　　上帝至仁，常恐乖違於人道，凡民有死，猶傳濟物之真科，何垂老而兼失於所天，彼長逝者孰開其生地。乃據丹悃，祇肅瑤壇，五模風微，幸綱維於玄範，九關雲啟，容朝夕於清光。
　　早朝詞
　　好生德大，感上聖之垂光，追遠心長，肅初朝而請命，日一氣接天人之會，陽明通造化之機，三極神交，九原慶幸，玉文布劫，爰指路於仙靈，金簡流丹，式合符於凡悃。
　　午朝詞
　　事帝夙興，致齋忱而未悉，趍朝晝接，愬家難以申言，比由外患之干，而有中殤之哭，省愆終日，悔禍惟天，否塞潛通，北斗弭伏連之路，離明洞照，南宮升解脫之魂。
　　晚朝詞
　　夕殿澄秋，監人生之多難，朝儀卜夜，奏童讀之微言，道開幽壤之光明，德沛餘波之膏潤，允資既往，兼惠其生，天定而人景，幸收於榆晚，日昌厥後春，益茂於蘭芽。
　　元君薦三十七代天師希微宿啟詞
　　嗟子行役，竟客死而不歸，惟天聰明，念民情之無告，倚門望絕，啟醮詞真。伏念某人嗣教三年，束裝萬里，藉祖宗之福澤，偶有遭逢，嬰疾病之淹留，胡然夭喪，心拆外書之至，神傷旅襯之來，母子至情，死生大事，敬歸依於祖教，先汛掃於家庭。伏願四炁朗清，五文開廓，北方不可久處，帝遣三招，東極無量度人，經傳十徧。
　　二日早朝詞
　　曙色蒼凉，不見衣冠之拜母；凡情懇惻，正憑箋牘以籲天，儼十方三界之臨，正二日六朝之始。伏願陽者普照，勑札下頒，報冀朔之游魂，許從雪，注蓬瀛之仙籍，得遂超升。
　　午朝詞
　　日之方中，缺望晝歸之錦，神其如在，揭虔露捆之香，哭子聲悲，望天情切。伏願玉天賜動，金闕疏恩，大開流火之庭，盡除宿垢，入侍太玄之省，得遂超升。
　　晚朝詞
　　時當昏定，長兒不見於寢闈，醮有晚朝，列聖尚臨於壇席，恪遵教範，昭格上穹。伏願夜氣澄清，天真登引，神魂可度，願永遂於逍遙，母子有綠，或相逢於夢寐。
　　三日早朝詞
　　林迎曉日，傷情看返哺之烏；壇望昊天，銜赦想朝陽之鳳，沐薰皈命，俯伏祈恩。伏願聞闔廣開，珪璋入覲，念陽平之遺裔，俾綴仙班，受玉局之真詮，親聞至道。
　　午朝詞
　　日景舒長，愴南去北來之異路，天威咫尺，監母老子幼以何心，明水再陳，哀情深切。伏願符頒玉陛，勑下朱陵，乘颼羽以歸來、略思舊隱，入寶珠而聽瑩，頓悟昨非。
　　晚朝詞
　　白髮青燈，永斷持環之夢，金書丹簡，爰依鍊玉之科，夜景閒寥，齋功圓滿。伏願乾文集布，帝澤廣宣，遺世登真，既返天地山川之氣，說經授道，應悟死生晝夜之常。
　　天師入覲回山奉旨修金鎳齋宿啟詞
　　皇帝若曰：敬恭卜日，致山川社稷之心，禮樂事天，備玉帛鼓鐘之實，乃三極交孚之際，當炁戒肅之初。於行用金，其土皆玉，端倪仰止德，曷敢於二三；戴履孔昭威，不違於咫尺，雲車穆穆，星幄熒熒。錫命會同，神合吉，時合序；降祥玆至，日重暉，月重明。七政咸齊，五兵不試。
　　早朝詞
　　日出寅賓，堯則天而為大；天休申命，湯銘日以能新。存旦氣之清明，秉晨朝而齊肅，有神如在，惟帝念玆，斂福群生，期不孤於皇極，書年大有，毋專美於春秋。
　　午朝詞
　　離文明照，仰承並日之言，乾象高陳，敢替奉天之訓，神洋洋其在上，皇刻刻兮揚靈，玄極受朝，清都分命，神州國本，鎮九有以不搖，畿縣民風，張四維而大治。
　　晚朝詞
　　一信始秋，當莫朝而曰夕、寸誠獨露，存夜氣以事天，沖漠之際無私，密勿之間有命，丕承率祖，克相厥家，黃屋非心，允賴弼基之道，明堂坐治，敢違輔德之原。
　　正醮詞
　　國稱宗子，若重器之在躬，父日嚴君，宜平居而請命，時措敢違於責任，日宣密謝於扶持。禮以達言，誠惟克享，民胞物與，同流一視之仁，俗美政成，丕顯三靈之德。
　　千秋節宿啟詞
　　丕承任重，繼體乾坤，載育惟時，潛心天地，誠遠將於玉帛，儀衹肅於瑤臺，夙清下土之塵，俯埃高穹之命，瓊輪出警鸞，和側聽於宸遊，金錄啟玄鴻，造不違於夕奏。
　　三朝詞
　　惟天孚佑下民，日省青宮之寄，自朝至于中昃，寅恭紫極之朝，撫己實生，效心遠致，冀神靈之委鑒，綿宗社以流恩，五學身脩，夙懋成人之地，兩宮眉宇，春融問寢之天。
　　正醮詞
　　國本承桃，責任敢違於繼述，王春育質，主張實兆於生成，監誕日以遣香儀，即名山而修金籙，惟天不隔，若帝之臨，監國撫軍，極扶持於內外，問安侍膳，全忠孝於君親。
　　宿啟詞
　　宮占象緯，馳使命以有嚴，方鎮龍章，按壇儀之初肅，雲閣琅霄之雨，塵消金殿之風，帝命春融，國忱夕奏，一體班行之序，明日將朝；九闕輦路之光，惟天所命。
　　早朝詞
　　升日車於黃道，曉肅朝班，擁仙仗於紅雲，空浮御路，致國家之忱悃，禳火土之光芒，雖君德自可以回天，必帝命以先之為地，星當翼軫，集百順於皇躬，月在晉秦，合三方於洪福。
　　午朝詞
　　天文推步，國禳太史之占，春晝朝元，使肅近臣之敬，祝釐者臣之責任，懼災者帝可轉移，對越脩辭，敷宣待命。首尾違行天道，星不珍於坤儀；吉祥茂集慈躬，德永裨於乾御。
　　晚朝詞
　　司曆占星，窺授氛而奏上，奉祠祝國，存夜氣以朝元，惟熒惑之留退靡常，而玄科之檜禳可用，綱維有在，回斡非難，主鬯無虞，藹春暉於花萼，承桃有慶，動喜色於楓宸。
　　正醮詞
　　乾稱父，坤稱母、臺占留退之躔，天成象，地成形，國有祭禳之旨，玄範俯陳於瓊館，綠章上奏於清都，分命星辰，流恩君后，片言退舍，毋專美於春秋，一氣居中，永鎮安於民社，福沾聖嗣，慶衍宗枝。
　　聖節詞
　　欽若昊天，式付纂承之重，無疆歷服，深惟克紹之艱，揆初度以再時，爰省躬而事帝，齋脩金籙，文啟瓊科，視聽弗違，已罄朝元之禮，監臨有赫，庸殫歸美之誠，遙娣碧霄，重敷綠奏。伏願玄功不宰，玉曆綿洪，陰陽調而風雨時，群生胥樂；股肱良而庶物育，萬邦以貞。
　　保生度往醮詞
　　稔愆降疾，伏地省躬，追遠固存，籲天請命，寫丹心之耿耿，瀆玄聽之高高。伏念尤悔積中，夭昏逮下，遊魂為變，死者不可復生，天患有身，存者其能自保，兩端危急，一揆憂惶。爰潔志於名山，祈通情於絳闕，科修金簡，醮款瓊輪。伏願丕顯至仁，曲垂三宥，救苦之符廣大，出苦無他，好生之德克周，延生有自，克昌家脈，永戴天恩。
　　丙寅普度齋宿啟詞
　　體天地心，撫三春而悲九夜，即神仙境，由千里而致一忱，玄範初盟，綠章敷奏。伏念以平心而處物，將推己以及人，側聞名山溥度之常，政協寸地永懷之自。謂甚堪伶憫，魂而不祀者則為孤；倘遂可超升，親而當思者其敢後。前言如日，中誠契天，既嘗昭告以率先，敢不躬行而善始，壇規冰肅，輩路雲開。伏願五炁凝真，三靈合德，玄風發育，又開太極之初；道月光明，洞照重陰之表。
　　早朝詞
　　帝館雲紅，普泉曲希陽而度，仙階土碧，肅班行戒曉之朝，日下照於傾葵，春不違於一草，更生之道，無息者天，明荐起於東方，有如此旦，樂莫加於南面，奚取斯言。
　　午朝詞
　　道妙畫前之易，相見乎離，陽生貞下之元，以觀其復，望丹靈而請命，希金簡以成功，三炁有融，一光普及，日魂既鍊，了然以出於機，天性無違，超乎而會其極。
　　晚朝詞
　　鶴序星羅，立夕儀之濟濟，龍章露奏，浮夜氣之融融，存誠嬋事帝之恭，演教襲度人之大，慧光燭下，心體鏡如，玉字策勳，又睹三生之日月，寶符度命，重開四象之乾坤。
　　正醮詞
　　雷動雨盈，幽壤之煩冤頓洗，天明地察，玄門之善利無私，惠澤潛符，齋忱允遂。伏念服膺妙道，引領真科，莫得而名者，固非常名，無所不度者，是為溥度，乃啟如心之恕，以干成物之仁，東極楊枝，密洒清凉之餘潤，始青黍米，中含發育之陽春，變法雨以涵濡，噓靈風于枯朽、已著顯然之功用，必無不濟之幽冥，菲薦庸陳，隆恩曷報。伏願九真慶會，一德昭融，大道可以情求，人事盡而理現，本心所發，敢窺天地之全，庶物咸亨，孰外乾坤之大。
　　就普度會酬醮超度詞
　　母子至情，嘗致抱病保安之請；幽冥異路，罔殫愛生傷死之思，一謝一祈，三薰三沐。伏念臣亡男某，草茅賤質，蒲柳微資，偶違攝養之方，久困沉綿之疾，遂同夫主，仰告皇天，念駒犢之可憐，冀鴻厲之默佑，豈期夭折，糜藥石以無功，相繼凋零，痛藥砧之傾世，莫逭未亡人之咎，竟乖元徽福之盟，玆逢普度之齋筵，回助往生之善果。伏願蒼穹錫鑒，黑籍銷名，日居月諸，用助孤螫之初款，父前子後，同登上品之仙階。
　　五真人薦成舍人
　　天垂濟度，恩不間於幽冥，人有懇祈，事每關於傷悼，一忱請命，百拜陳詞。伏念臣亡孫某，生也時乖，死而日遠，襁中抱養，本為繼絕之謀，冠後擬婚，遽作永歸之訣，泉壤之塗既隔，母孫之念何窮，玆已及於大祥，敢肅陳於清醮、爰資薦拔，俾遂超升。伏願紫府洗愆，玄功錫造，性天朗徹，廓除宿昔之沈迷，法雨載濡，溥及邇遐之枯槁，凡玆靈識，同一逍遙。
　　會首建九幽薦親宿啟詞
　　日往月來，思親念切，天高地厚，追遠心長，求大道以有門，醮名山而告簡，愚誠宜致，師造曲成，瓊篆發光，靈寶之科肇啟，王書錫命，朱陵之路常開，不次之恩，莫窮之報。
　　三朝詞
　　乾始坤生，天獨存於淪祭，夙興夜寐，日三接於朝儀，賴仙科成物之仁，啟子職報親之禮，俯陳凡捆，仰答真斿，惟孝感于神明，鞠躬玆愧，謂生同於夜旦，撫乎知歸。
　　正醮詞
　　斡旋人道，生生之造無窮，瞻望帝閤，疑疑之忱惟謹，恭趍仙境，俯控丹衷。伏念蒿目懷親，草心遊子，昊天罔極，莫回長夜之光明，春雨既濡，益重九原之悽慘，況本根之難泯、在眷序以攸同，憑金簡以出幽途，遵玉符而開生路，恪陳清醮、祇答洪休。伏願三黑流光，一元啟運，物觀其復，又分太極之天，光晦而明，載育中華之地，銘心從欲，種德酬恩。
　　薦孫真率宿啟詞
　　追遠何由，教育之原敢昧；出幽有造，超升之望焉依，庸歷寸丹，恭祈三寶。伏念先師某，生惟任直，死亦無他，人事莫齊，美惡難調於眾口；世綠多妄，晦明或昧於本心，懼寡過以未能，率下忱而有請，迺修玄範，昭潔瑤壇。伏願教道所宗，師真實主，玉書炳煥，照開十地之門；瓊駕徘徊，來下九天之馭，仰瞻伊始，望幸無窮。
　　三朝詞
　　夙興卜日、祈超異骨之親，夕惕事天，肅致寸心之敬，朝端謹飭，帝所清高，惟師承難泯於後人，蓋道用不違於一物，資憑善利，接引冥行，金簡通神、直指逍遙之地、丹臺聽命，同遊清靜之天。
　　正醮詞
　　授業惟師，莫詁九原之下，生神有道，又開太極之初，允荷曲成，敢忘大造。伏念先師某，幻而為果，空本無花，望冥海之茫洋，云何超越，賴玄科之方便，得所憑依。攝先靈以惠來，度苦魂而兼濟，萬綠解紐，三業無根，酬恩羞藻薦之恭，執禮盡葵傾之敬。伏願靈尊克享，至澤旁流，法身報身，一指虛無之路；天道人道，同為清靜之歸，餘慶所沾，後昆永戴。
　　張國祥薦父終七詞
　　無父何怙，嗟為子以略依；謂天蓋高，痛思親而曷報，日云終七，露捆再三。伏念亡父某，涉世心長，謀身計拙，惟勞生若夢，欲寡過以未能；曰度死有科，豈遺孤之敢後，潔蝸廬而請命，告龍簡以宣恩，敬寓演汙，禮陳清醮。伏願至仁無外，洪造有容，一及矜追遠之誠，恢廣濟生之道，太虛蕩蕩，漠乎無朕之神，長夜漫漫，示以自新之路。
　　張梧山還保女醮詞
　　惟疾之憂，女均為子，無德不報，人敢違天，果符一願之愚，敢負初盟之善。伏念某昨因女某，血滯於氣，乳結而癱，盡乞靈徹福之心，庶幾不死；拜度厄消災之賜，幸爾更生。相攸已遂於宜家，醮款仍書於欠籍，乃清塵宇，祇肅颼車。伏願雲擁洪禧，星開黃道，門闌多喜，春濃甥館之娛；宅相克成，早滿親庭之望，百為兼順，二美同榮。
　　張資薑間還玉臺保母
　　疾首弗廖，莫代慈闈之痛；矢心請檮，幸推金闕之仁，禮寶誥以無他，奏藥功而有自。念拜雖萬萬，果何益於昊天，然聽匪高高，實潛通於寸地，庸告成於願力，爰敬藏於醮修，潢潦至微，清都不遠，惟帝心之簡在，祈母筭以增延。菽水春暉，錫雙親之齊老，萱花晚景，增百福以攸同，何以酬恩，敢忘種德。
　　還保岳母醮詞
　　親其親，長其長，宜休戚之相關；道可道，名可名，信精誠之不隔，賴天從欲，伏地知歸。伏念某昨以外母某，疾亟于躬，勢危如髮，急於問寢，懼窮日之後時；行未及門，乃籲天於中道。半子之心如願，上帝之德日生，敢食盟言，謹陳醮禮。伏願壽增寶曆，數斡璣纏，堂上萱樁。耐春光而不老，門中桃李，托餘蔭以同榮，永戴艱穹，旁沾玉潤。
　　黃竹軒提點七十常住建醮慶毒詞
　　大廈棟梁之寄，主者獨稱，七旬弧矢之期，人生所慶。以福地寅恭之義，致祈天助愛之誠，惟帝所從，允臣至願，壺中日月，留不老之春光，鐺外山川，均無窮之道味。
　　節次啟許保安七醮合醮詞
　　瀆本戒三，瓦乞靈而致七；敬惟主一，庸專志以酬初。寓捆綠章，通誠丹陛，伏念山林之役，天地焉休，俯省前猷，積願言而莫踐，適當後繼，凜負咎以奚文，雖本原所任之責有殊，然福利奉公之心則一，神豈可負，道無不同，爰戴醮以報恩，冀鑒情而宥過。伏願大造優容，眾真飲格。謝往愆，祈終惠，來日正長，居善地，樂清時，惟天所命。
　　眾為某保安詞
　　人疾必呼其父母，誰使之然，仙源端賴於祖宗，宜眾以告。惟呂氏某，以弱質處胚輝之際，偶深居失調護之方，馴致微病，頗關遠慮。念仰瞻推本，豈能違師天裕後之恩；苟回盼資生，即自有隨日遣安之道，外求則妄，至敬無文。伏願醮梱上孚，奏言下錫，艾香越井，早收神藥之奇功；蘭茁謝庭，行見孫枝之喜色，綱維有在，銘鏤難磨。
　　吳宗師丙寅冬捧香回山建醮并慶成三清殿宿啟詞
　　惟天惟祖宗，纂承任重；有民有社稷，定保心長，適名山崇帝所之新，以秩祀致國忱之遠，迺馳玄使，祇肅瑤壇。昭其度、昭其文，齋莊有執；潛而天、潛而地，敷奏以言。
　　早朝詞
　　至誠望秩，朝徹無違，大本欲安，夙夜以告，惟高厚之氣順，則參贊之功存，修德承天，享誠隨地，一元保合，時成物象之通，三極交孚，日永道原之大。
　　午朝詞
　　六琯陽生，揆國經於治象；九關晝接，祈邦本於時康，蓋有民為兩極之心，而立命者一人之責，多儀克享，明照不違，四海永清，誕保金甌之固，三時不害，益綿玉燭之和。
　　晚朝詞
　　天付有家，脩身為本，日嚴衹敬，遵道而行，存夜氣以敷言，致夕儀而對越，非后何戴，惟帝念玆，宮壺一和、式永綏於內治，宗枝百順，尚丕顯於前猷。
　　正醮詞
　　小心圖治，協和之效如斯，一德感神，望秩之忱敢後。屬真境告成於御宇，以祠官柢薦於多儀。乾文之昭示者，欲得其平，地利之或乖者，盍求其故。何以納黎元於熙洽，何以臻中外之ㄨ安。為國有經，涉淵思濟，每見幾於終日，惟助順之在天，麟趾應時，自省玉成之道，鴻禧流慶，永依鈞轉之仁，一氣還元，太平有象。
　　丁卯春建保安醮詞
　　福地措躬，每懷遠慮，雲天垂蔭，允賴真靈，敢忘燕安防患之時，况值蜻集建齋之日。葵傾請命，藻薦祈恩，願憫至情，介水官而永鎮；相安無事，戴淵造以難磨。
　　天師退潮預建醮詞
　　省府憂潮，致驛書而有命，臣門如水，率祖教以將行。心惟道之是遵，事非天而曷濟。預陳清醮，仰冀洪恩，威命煥頒，祈早清於海怪，教風誕播，還舊障之沙隄，益固民情，永寧邦本。
　　戊辰年天師建黃鎳宿啟詞
　　黃壇特啟，按參天兩地之規，丹府具陳，酬三世一家之願，思過不幾於寡信，踐言兼首於前非，明察有容，顯幽是賴。伏願道常善應，斡化機於儀象之問，聖不可知，交神氣於天人之表，詁朝而見，先事以聞。
　　一日早朝祝君
　　忠實答天，奉齋科之重典，清明在旦，謹禮節於初朝，假靈不敢以及私，贊化先期於報上。伏願曉開閶闈，日暖旌旗，乾符坤珍，洽睹垂衣之治，天心民命，歡吟洗甲之詩。
　　午朝臣僚
　　上答天心，孫謀子職，俯綏國本，世治臣賢，朝真敷晝接之誠，宣化極時需之望。伏願慶霄扶日，寒谷噓春，玉燭順時，不出燮調之外，金湯固本，咸歸陶冶之中。
　　晚朝天下
　　齋忱夕奏，潔己而言，教典夙遵，裕民為急。敢曰遽形於私請，幸期先及於生靈。伏願昧谷陽生，景星光現，帝憐赤子，春回草木之寒，天轉洪鈞，日借桑榆之暖。
　　二日早朝孤爽
　　昧爽朝元，曦輸雨旦，大明燭下，淵鑒兼融，念誰憐遊魄之無歸，欲自拔迷津而莫可，惟玄科之有道，此上帝之至仁。伏願慧日乘晨，靈風造曉，坎納戊，離納己，乃火降以水升；乾資始，坤資生，又天涵而地育。
　　午朝正薦
　　日瑞再中，何造朝之喋喋，天臨在上，敢徽福於冥冥，重惟一門謝世之親，誕啟十迴度人之道，玉文有證，金簡無私。伏願鍊質離明，超神旅進，祖其裕後，仰承玄省之宗，女亦有仙，尚隸易遷之籍。
　　晚朝附薦
　　臣卜其夜，仙貴度以垂文，人有常言，仁者存乎博愛。眷道俗戚疏之既往，想精神魂魄以何之，一指虛無，同歸清靜。伏願慧光如月，覺性俱天，幻身非身，了取靈明之本，無質生質，超然夜旦之常。
　　三日早朝教門
　　日射金門，三覲紅雲之曉，露陳玉座，一干玄造之春，護焉司教之在躬，惕若隨時之為義，閏楊相戒，戰栗以言。伏願遵晦而明，依光不昧，真源承緒，箕裘之學無遺，新渥如綸，冠褐之宗益大。
　　午朝師門兼宮門
　　千年祖教，嗣福地以奉祠，大易人文，列家人之正位，相關幽戚，均乞平安。朝接晝以云三，聽回春而釆錄。伏願天光日麗，雲覆雷同，綿綿香火之隆，恩覃自上，秩秩本支之茂，福在其中。
　　晚朝祈嗣
　　久矣呼天，冀玄宗之有托，凜焉終日，何素志之未孚。想因先世之所招，或者微躬之自召，將非塚訟，其有詛盟。適當朝謁之終，輒敢敷陳之告。伏願列真肆赦，洗萬罪以消屯，九氣妙凝，接一陽而來復。
　　昊天正詞
　　天籍屢書，有上世久盟之黃線，露忱密奏，兼微臣自許之丹衷，答貺愆期，陳情俟命。伏念某少而失估，惕若投艱，半生素志之未孚，一脉後憂之甚大。親莫留而願在，躬自省以心知，事會因循，默推源之有故，神明森列，豈責報之所關，苟為又食斯言，其將奚辭于罰，千愆並謝，三款一酬。伏願曲宥無遺，俯從允賴，帝當博愛，溥成物以資生，臣不敢言，竊容心而抱送，知恩有日，積善酬天。
　　三天詞
　　急乃籲天，可食言而棄信，吉焉卜日，庸報貺以修齋，惠普及於顯幽，鑒潛孚於微隱，曲成有在，善應無違，思以致祥，誓廣行於陰德，賜之如願，敢自泯於良心。
　　東極詞
　　明科肇啟，兼酬宿昔之言，逝爽同升，一拜維新之命，聖功不宰，人道重開。瑞光之假借非私，生意之貫通無跡。同胞同與，各隨分以短長，自色自形，初何心於造化。
　　后土南極北極九幽
　　帝留齋法，救長夜之冥行，臣撫愚衷，答先時之宿款，道存萬範，恩到九泉，惟濟死以及生，乃度幽而為福。伏願善無不溥，咸升朱府之高，願有必從，少待洪鈞之轉。
　　萃善錄卷下竟