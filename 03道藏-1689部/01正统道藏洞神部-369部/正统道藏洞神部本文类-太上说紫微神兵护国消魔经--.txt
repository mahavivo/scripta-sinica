太上說紫微神兵護國消魔經
　　經名：太上說紫微神兵護國消魔經。撰人不詳。二經同卷。底本出處：《正統道藏》洞神部本文類。
　　太上說紫微神兵護國消魔經
　　爾時太上老君以上皇二年建辰之月八日，於紫微上宮，為大梵天帝、四極高真、九天元生、三天真皇，說紫微神呪靈寶大有自然神兵護國消魔品。時開皇甲申，數極百六。天地不閉，災氣流行。五穀不豐，人相謀害。兵災四起，國人不安。其有積善積德之人，修真之士，超度洪厄，位列仙官。凡夫不學，不顧宿命，不遵經法，是非紛亂，四見昏迷，六情所染，心不自尊。造惡之時，無所畏懼。此蓋眾生業感，故使其然。是時鄧都六洞諸天魔鬼，晝伏夜出，變現醜惡之形。其鬼魔各將眷屬，行五種瘟病。患者昏死，鬼氣衝人，變為疾疹。是時牧宰群品，文武兆庶，鎮山壓野，馳迸驚怖，男號女哭，悲苦切楚，時感動上天。
　　天尊觀見，愍念蒼生，受諸苦惱。乃勃虛危二宿，託精應變。以真為父，以元為母，以始為姓。三氣降於廣靈之宮，化為大塊，形如混沌。上出九光，精熒耀日，霞彩煥爛，影射太微。常有玉女金童，巨虹獅子，四直符吏，守護聖胎。至建申之月上七之辰，其胎自坼。若大雷震，脫落紫胞，洞應玉形，聳身五百丈。自云真武之神，披髮皂袍，仗劍穿靴。神兵符吏，雷公電母，四直使者，捧從其身。
　　是時，天尊令真武，於酆都山降伏鬼魔。真武奉天尊劫，遂令北酆殺鬼天猷副將，部領神霄大兵，九炁功曹，三天玉女，七炁神君，五靈真宰，黃甲大神，天兵符吏，百千萬眾。與六洞鬼魔，大戰於洞陰之野。是時，鬼主又以坎離之氣，化蒼龜巨虺，欲施變現。真武以神力摧伏，攝於足下。真武復遣金鈴擲火大神，念伏魔之章。噓氣出口，化大火輪，乃燒鬼眾。毛髮焦爛，妖力無施。回心悔過，乃發大願，歸命至真。是時真武遣天兵符吏，乃鎖鬼眾，送於酆都大洞。
　　天尊言：陰極告變，陽數之來。或則黃星聚彩，赤符表瑞。紫氣衝庭，五星聚井。流虹貫月，大電遠樞。然後稟嶽降靈，誕星孕輔，而成曆數，乃有天下也。聖君出世，賢臣輔弼。奸邪伏匿，五兵銷偃。九穀豐登，慈孝日生，人民樂業。真君有功於世，為民除害，德動上穹。
　　天尊遣金華玉童、繡衣使者，齎九龍符命下詔曰：汝有馘毒伐惡之功，可封為北極總統玄天大將。是時大聖馭蒼龍，朝謝三清。爾時下界真仙及諸聖眾，翹仰雲路，顧盼神光，目送霞飈，拜辭真帝。須臾之頃，天垂紫雲，地起輕霧。雲霧交合，唯聞天樂，漸漸高遠。會中大眾，各還本土。一依金口，宣揚道化，流布寶經。四天之下，皆蒙真祐，福德無盡，永當奉行。
　　太上說紫徹神兵護國消魔經竟