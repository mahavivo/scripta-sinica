諸真聖胎神用訣
　　經名：諸真聖胎神用訣。不著撰人。一卷。底本出處：《正統道藏》洞神部方法類。
　　諸真聖胎神用訣
　　師曰：知至道者天不殺，服元炁者地不滅。夫至道者不遠，祇在己身，用心精微，命乃長久。
　　《劉公秘旨》曰：欲得長生，當修所生之本。始於精炁，精炁待而為形，形為受炁之本，炁是有形之根，元炁稟形之由，可察成形之理。
　　經曰：深根固蒂，長生久視之道。
　　又曰：形中子母，何不守之？且形中以元炁為母，以神為子，初因呼吸之炁而立成形，故為母也。形炁既立，而固有神，故為子也。夫至神也，與炁合形，神與炁但循環於藏府之內，馭呼吸於上下，久久習之，則神自明，而炁自和。神既內明，照徹五藏，炁和則使用於四肢。故黃帝三月內視，住心以神，則化生纏綿五藏。斯言可推而得之也！
　　又曰：意中動靜，炁得神通。行道自持，我神光明。斯理之然，然可推而得之也。今世之人，神與炁各行，子與母相離，炁雖呼吸於內，神常運物於外。如此遂使炁無主而神不通，神不通而精自散。又以神為主，以形為宅舍，主人不營於內，日營於外，自然宅舍空虛，而形體衰朽矣。瓦末世道流，每一晝一夜，百刻之中，形炁之得總一萬三千五百息，皆外役於神，無息住於形體之中，而何能冀長生久視之道。
　　先生曰：若知神炁之所主，子母運行，則長生不死之門可見也。若炁無主宰，任自呼吸咐，通利五藏，消化五穀而已，不能還陰返陽，填補血腦耳。
　　師曰：吾以神為車，以炁為馬，終日御之，而不倦也。
　　經云：天下有道，卻走馬以糞。正謂此也。
　　尹真人曰：神能御炁，則鼻不息。斯言至矣。
　　御炁之法
　　上至泥丸，下至命門，二景相隨，可救殘老矣。若呼不得神宰，一息不全，吸不得神宰，亦一息不全。若能息息之中，使神炁相合，則胎從伏炁中結，炁從有胎中息，胎炁內結，永無死矣。功成之後，男子聚精，女子結嬰，雖動於欲不能與神爭，是謂真返精為神也。此者乃是上清玉真修息之訣。日能行之，自得其味，漸合太上真道。
　　海蟾真人胎息訣
　　夫元炁者，天地之母，大道之根，陰陽之質。在物名淳利之炁，在人名元炁者也。乃性命也。凡一晝一夜，一萬三千五百息，常常口鼻中泄了真炁。聖人久煉胎息者，常納於丹田，故微微出入，定自身，安而得長生。長生者，乃心與神炁相合，與道同真也。
　　玄葫真人胎息訣
　　夫大道以空為本，絕相為妙達，本元靜定太素，納炁於丹田，煉神於金室，定心於覺海。心定神寧，神寧則炁住，炁住則自然心樂。常於百刻之中，含守於真息。又云神息定而金木交，心意寧而龍虎會，此內丹之真胎息之用也。
　　凡修道之人，若要長生不死，先須煉心。真人日：心者，在肺之下，一寸三分。曰：玉壺內有虛白一炁。經云：虛中生白，一名玉壺，二名神室，三名玉館，四名絳宮。中有救苦天尊，中有不死之神，中有靈寶天尊，中有元始符命，中有太一真人，中有救苦真人。常持元炁，勿令失散，丹砂結就，大如黍米，色如黃金，一名寶琳。若人識得辯得認得，塞其六門，常守天真，胎息自成，延年久而不死矣。
　　袁天綱胎息訣
　　夫陰陽者，天地之真炁，一陰一陽，生育萬物。在人為呼吸之炁，在天為寒暑之炁。又云：此兩者能改移四時之炁，此乃戊己，包藏真炁。云：春至在巽，能發生萬物，夏至在坤，能長養萬物，秋至在乾，能成熟萬物，冬至在艮，能含藏萬物。此皆陰陽出沒，升降神用，故陽炁出水盛木，陰炁出火盛金，陽生於子，出乎卯，陰生於午，入乎酉。此四仲之辰，皆是天地之門戶也。凡大道者，必取四時之正炁，凡修行，動息為陰，定息為陽。凡作時須得心定力定，神定息定，龍親虎會，結就聖胎，名曰真人胎息也。
　　於真人胎息訣
　　凡所修行，先定心炁，心炁定則神凝，神凝則心安，心安則炁昇，熙昇則境空，境空則清靜，清靜則無物，無物則命全，命全則道生，道生則絕相，絕相則覺明，覺明則神通。經云：心通萬法皆通，心靜萬法皆滅。此一門如來真定者也。凡修道者，先修心定之法，既得定法，還丹不遠，金液非遙，仙道得矣。
　　徐神公胎息訣
　　夫神者，虛元之用，息者，元炁之用。煉去塵世之境，若是非人我，財色取捨，得失冤親，平等如一，自然祐護，道心成矣。經云：神者虛無用之。精、炁、神三者，便是靈臺。修行之人，若是息定精炁神三件，可長生不死，必為出世之仙，則不虛矣。
　　煙蘿子胎息訣
　　夫動者本動，靜者本靜，古者本無動靜，且動靜者一源。蓋為一切眾生，妄想不定，聖人留教，教人定息，神隨炁定，炁住神定，若炁動心動，心動神疲。凡修道之人，不行胎息則有動靜之源，怎入無為之門戶也？走失了也。
　　達磨禪師胎息訣
　　夫煉胎息者，煉炁定心是也。常息於心輪，則不著萬物，炁若不定，禪亦空也。炁若定則色身無病，禪道雙安。修行之人，因不守心，元炁失了不收，道怎成矣。古人云，炁定心定，炁凝心靜，是大道之要，又名還丹。道人無諸掛念，日日如斯，則名真定禪觀。故三世賢聖修行皆在此訣，名為禪定雙修也。
　　李真人胎息訣諱子明
　　夫胎息真炁者，入於一淨室，焚香面壁，束南結踟趺坐，心無掛念，意無所思，澄神定息，常於遍身觀之，自然通暢。諸學之人不得全閉定炁，全閉則傷神，但量自家息之長短，放炁出入，不得自耳聞之，如此則妙也。若常常調息，不出不入，久而在於丹田，固守在之者，名為真胎也。道必成矣！
　　抱朴子胎息訣
　　凡修行之人，須要定息。息者，正也，安也，順也，歸也，伏也，寧也，靜也。若四威儀中，常作如是，決入真道。勿著諸境，虛心實腹，最為妙也。但澄息心定，心定則炁寂，炁寂則神靜，神靜則境空，境空則寂滅，寂滅則無事，無事則清靜，清靜則道生，道生則自然，自然則逍遙，既入逍遙，則無量自在，得做神仙。自然五行總聚，六炁和合，八卦配偶，成於內丹，身形永劫不壞矣。
　　亢倉子胎息訣
　　凡修煉入道，息心勿亂精神，勿泄息神，勿惕息仟，勿出息言，勿語息血，勿滯息唾，勿遠息涕，勿棄息慎，勿惱息神，勿憂息怨，勿念息我，勿爭息害，勿記若人，行住坐外，常持如是，其心自樂，自然成就，不修此理，枉費其功，終無成法，但日日如是，其丹必就，若動靜雙忘，道不求自得矣。
　　元憲真人胎息訣
　　夫學無為胎息者，只是本清靜心也，亦名真如，本無物也。有若太虛相似，無去無來，無上無下，非動非靜，寂寂寥寥，與真空同體，與大道同源，與本面目相逢者也。若修大道，當修無為，其心清虛，寂而無寂，靜而無靜，心澄境謝，心境雙忘，則入無為真道也。學道之人，若修如是法門，則其丹自成，自然炁定而得胎息矣。
　　何仙姑胎息訣
　　夫煉者，修也，息者，熙也，神也，精也。息炁本源者，清靜真炁也。觀入丹田，細細出入。如此者，龍虎自伏，若心無動，神無思，熙無欲，則名日太定。真炁存於形質，真仙之位，變化無窮，號日真人矣。
　　夫胎息者，須存神定意，抱守三關者，精炁神也。凡修行之人，須每於六時，常抱守三法，則自然有寶聚也。國富民安，心王自在，乃神和暢，少病也，少惱也，身體輕便也，耳目聰明也。是修真之人，真道徑路。若三五年間，常行此法，天護祐，神加持，凡人愛敬，久而自然得道矣。
　　玉雲張果老胎息訣
　　夫胎者，受生之宮也。息炁納於元海，在母臍下一寸三分，名日丹田。受真精成形，納天地之炁，一月如珠，二月如露，三月如桃李，此名淳和之炁，朴也。子在母胞胎之中，母呼則呼，母吸則吸，至於十月炁足而生，六情轉於外，豈於返視元初，不守內息，故有生死。故聖人云：我不縱三尸，六情常息於丹田，守而無退。凡修道之人，先修心靜之門。又云：了心修道，則省力而易成，不了心而修道，修道者，返費功而無益，先了心源，然後自定，自然龍虎伏，觀仙道必成矣。夫丹田者，在臍下一寸三分，是元炁之宮位，管三百六十坐精光神，守護元炁。內有神龜一坐，吐納元炁，往來呼吸，一晝一夜，一萬三千五百息，皆元炁，於口鼻中泄出，故引入邪炁所侵而生病也。丹田者，生炁之源，一名丹田，二名精路，三名炁海，四名守宮，五名大源，六名神室，七名元藏，八名採寶，九名戊己，十名本根。皆是太和元炁居止之處，若存精炁於丹田，則得長生久視之道。凡修行之人，行住坐外常含納真息於丹田，則得元炁成實，久煉而成仙矣。斯乃真人之胎息者也。
　　侯真人胎息訣
　　夫真一法界者，不離於本源。本源者，則是一心也。不動不行，心則是源，不停不住，源則是心。其心清靜，則成大藥，其心惑亂，則成大賊。奪其精，盜其神，敗其鑪，失其藥，患其身，喪其命也。凡在道之人，必先修心靜之法。但於心靜，必得定心。心定則神安，鉛汞相投，龍虎親也。周天數足，添精益炁養神，此三法若全，則萬神感會於丹田，血炁周流於遍體，逍遙於長生之道。又云：如何清靜？當澄其神，絕其慮，亡其我，滅其境，抱其真，此謂妙靜之道。
　　鬼谷子胎息訣
　　凡修道之人，返本還純，內合真炁，故道返，則四象、五行、六炁、七元、八卦而煉精炁神成其形質，則是虛中取實，無中取有，而內秘真丹也。故煉心為神，煉精為形，煉炁為命，此是陰陽昇降之炁也。炁源者，命之根也。故修三法則大道也。
　　黃帝胎息訣
　　凡修道者，常行內觀，遣去三尸，出於六情，返內存三，心神守官，炁閉不散，諸神歡暢，養炁煉形存性，此三法不可棄，是真一胎息也，玄關大藥也。
　　陳希夷胎息訣
　　夫道化少，少化老，老化病，病化死，死化神，神化萬物。炁化生靈，精化成形，神炁精三化，煉成真仙。故云存精、養神、煉炁，此乃三德之神，不可不知，子午、卯酉、四時，乃是陰陽出入之門戶也。定心不動謂之日禪，神通萬變謂之曰靈，智通萬事謂之日慧，道元合炁謂之曰修，真炁歸源謂之日煉，龍虎相交謂之曰丹，三丹同契謂之曰了。若修行之人，知此根源，乃可入道近矣。
　　逍遙子胎息訣
　　夫修者，志也，養也；養者，頤也，伏也，真也。凡欲養息，先須養精，凡欲養精，先須養神，凡欲養神，先須養性，凡欲養性，先須養命。性命者，乃是神炁也，魂魄也，陰陽也，離坎也。久而行之，結成聖胎，乃真胎息也。
　　張天師胎息訣
　　夫元炁無形，真心無法，大道無邇，唯煉息一法，乃含真道。又云心定、炁定、神定，凡修道流，若合大丹元道，清虛寂靜，絕慮忘意，空靜無物，萬法無蹤，真修胎息也，成仙無疑也。
　　郭真人胎息訣
　　夫煉者，修也，養也，虛也。耳不聽也，眼不見也，鼻不聞也，舌不味也，息炁定心也。此法從不有中有，不無中無，不色中色，不空中空，非有為有，非無為無，非色為色，非空為空，此乃真胎息養熙調神之法。又云視不見我，聽不得聞，離種種邊，名為妙道。此法最為上也。
　　中央黃老君胎息訣
　　夫本立天地，生於陰陽，清炁為天，濁熙為地，清炁為心，濁熙為腎。被世牽惹，引動人心，故清濁不分也。怎曉此理哉！每動作處，經行處，眼見耳聞，五賊送了真元，眼送與心，心動神疲；又被耳送與心，心送音聲入腎，神勞心煩，壞了也。若動念則泄真炁，故胎息不成矣。如何得成？若人靜坐念心不動，息念忘情，炁神調勻，久而自成仙矣。
　　柳真人胎息訣
　　夫人往往在世問，不知自身日用物所造化也。噫！乃上天之炁也。元精不衰，物結成器，上依天之清炁，聚而成形，下接地之濁炁，凝而成體。內包一真，世人不識，故泄於外，乃精炁神也。若不守此三者，老死近矣。聖人常不離此三法，行住坐臥，久結成胎，神仙矣。頌曰：為人在世不知根，一向貪心棄本真。不管元陽真息炁，至今天怒病纏身。
　　驪山老母胎息訣
　　經云：天地萬物之盜，萬物人之盜，人萬物之盜。故三盜相反，走失了真熙精神也，不成胎息。若修行之人，不愛萬物，自不盜你本性也。故云：本分道人，我不要你底，你不要我底，只守分。守分者，何也？乃是不出不入，常守本源，不動不靜，不來不去似有似無，是個死的活人。仙道近矣！
　　李仙姑胎息訣
　　夫世問之人，奉道持修，須要朝真謝罪。每於庚申甲子之日，父母遠忌之辰，三元八節之日，宜修齋醮者，神天祐護。更若每日清靜無事，澄心靜坐，調神養炁，不離本室，自然三宮昇降，六氣周流，百脈通行，萬物齊會於黃庭。黃庭者，乃中宮也。若常守於中宮，精炁不走，此乃真胎息也。
　　天臺道者胎息訣
　　凡人修煉，常行平等忍辱，一屏邪心所起，真心志堅，運心腎二炁，上下往來，交媾於中宮。諸神不散，溫養元炁，丹砂黃芽自出，深根固蒂，永息綿綿，久而長生，出世得道矣。
　　劉真人胎息訣
　　若修胎息元道之法，心不殺、不欲、不盜、不偷、不邪、不妄、不頰、不狂，心自明朗，常守齋戒，真息常調，觀照遍身世界。身心清靜，乃是長生。道人若金坑寶貝堅實，六門不開，邪炁不入，一身無病患。若六門不閉，盜盡金寶，人生疾也。道自不成矣！頌曰：心中真炁是天英，正是神清炁鏡明。大道若依玄妙用，心中清靜炁生靈。
　　一去一來不暫停，上下無休造化成。神靜炁澄無事染，這回息住自然靈。後學之者，不息元道，妄念不停，生滅不息，隨他物去了。怎成胎息也？
　　朗然子胎息訣
　　凡修行之人，焚香入室，靜坐冥心，叩齒集神，定意馬，伏心猿，都收在一處，放在丹田，令溫養之。內觀勿出，如元帥行軍。神是主，炁是軍。炁到處神到，二物相逐，不得相離。萬病不干，千災皆滅。學道之人，若得此法，勤而行之。今日貧道方泄天機，你若不行，我有殃矣。
　　百嶂內視胎息訣
　　且胎息者，世人不知，諸賢皆從證果。若不得此法也，把不定，不得口訣，不得下手，不得親傳。把手教著尚做不過，一等愚人，便待定心猿捉意馬，往往空費其功夫，不成大事。若真修煉之人，欲捉心猿收意馬，先須調炁定息，然後澄心息慮忘情，乃可應也。若不如是，則空過了時光日月。不因師指，此事難知矣。
　　曹仙姑胎息訣
　　且胎息者，非方衛之所能為。為者，則失道遠矣。且人之生也，須以神存炁留道生，神與炁二者相須，乃成性命。虛者通靈而光明，和者周流而柔潤，神安則炁暢，炁暢則血融，血融則骨強，骨強則髓滿，髓滿則腹盈，腹盈則下實，下實則行步輕健，行步輕健則動作不疲，四肢康強，猶國之封域平泰，炁血和盛，猶國之府庫充實，譬人家富，神志和悅，顏色自怡，行步歌舞，仙道近矣。故曰：今人念佛念道，只要除災救禍，不如志念除妄。還好麼？達人觀斯而行之，自成胎息者矣。
　　諸真聖胎神用訣竟