太上太清天童護命妙經
　　經名：太上太清天童護命妙經。撰人不詳，約出於唐代。假託太上老君說誦經吞符，消灾除病之法。附録宋紹興甲子（1144）茅山道師傳霄跋文，宣稱大觀三年( 1109）太上以『加句天童護命經』授道士梁悟真。一卷。底本出處：《正統道藏》洞神部本文類。　
　　太上太清天童護命妙經
　　三茅山道者梁悟真受
　　太上曰：皇天生我，皇地載我，日月照我，星辰榮我，諸仙舉我，司命與我，太一任我，玉宸召我，三官保我，五帝衛我，北辰相我，南極佑我，北斗輔我，金童侍我，玉女從我，六甲直我，六丁進我，天門開我，地戶通我，山澤容我，江河渡我，風雨送我，雷電隨我，八卦尊我，九宮遁我，陰陽宗我，五行符我，四時成我，我命著我。太清玄籍，三宮升降，上下往來，无窮无息，金飯玉漿，向求皆至，虛梵日月，與天為誓，鬼雚魒鬼行魁魓鬼勺鬼甫星，所求皆得，所向者亨，所為者合，所欲者成，種種變化，與道合真，何神不使，何令不行。我前有朱雀，後有玄武，左有青龍，右有白虎，上有華蓋，下躡魁罡，神道光嚴，威鎮十方，愛我者生，惡我者殃，謀我者死，憎我者亡，靈童神女，破邪金剛，三千六百，常在我傍，執節捧符，與我同遊，太上攝京，天大吉昌，二十四符，與星曆俱，急急如律令！
　　太上驅邪治病靈符
　　太上太清天童護命靈文，乃金闕上真授付修道之士，及世間男女，若能每日清朝，念此經三遍至七遍，乃至百遍，即有十方靈寶无上仙眾、三元將軍、翊天四師真君、飛天神王、破邪力士，統領神將吏兵，各千萬億，守衛誦經者，常令安穩，金精猛獸無鞅外護，百鬼不能侵，邪魔不敢害，可以破廟除邪，可以治病消灾。旦夕持誦，令人耳目聰明，身強體輕，延年益壽，永保長生；兼書篆此靈符二十四道佩帶，則驅邪，吞服則治病，常以甲子庚申朱書，唯在志誠，佩而行之。
　　太上太清天童護命妙經
　　隋大業十三年，老君遣霍山神，預告唐公受命之符，至高祖武德元年二月二十三日，有老人鬚髮皓白，素衣烏冠，乘白馬，騣尾及蹄皆赤，現晉州羊角山，謂絳人吉善行曰：與我語大唐天子，今得聖治，社稷延洪，言訖騰空而去。其年四月二十七日，復現如前，但未審將何為信，老人曰：汝到京，有獻石龜者可為驗，言訖不見。善行以五月五日，見晉州總管賀孝義，具言其事，孝義將善行見秦王，王討賊駐節於晉，遂差都督杜昂，與善行於所現處致祭，老人復現，如善行所言，秦王令昂與善行馳驛入奏，五月十九日到京，於朝堂門見邛州治中張達進石龜，上有文曰：天下安，子孫興，千萬葉，千萬歲。乃同入奏，果符前驗。高祖大悅，勅於現處立廟。善行復見老人曰：天子疑我何事？答曰：為不知聖者姓名，老人曰：我是无上神仙，號曰老君，即帝之聖祖也。亳州有枯檜再生，以驗天下太平。善行即告孝義奏聞，又於其年十二月七日，老君於廟復現，為善行曰：我亳州廟中枯檜已更生，唐得聖治，子孫當享國綿永，已遣神兵百萬，待四月節助國討劉黑闥。即馳入奏，至次年四月二十一日，果平黑闡。於是天下大定，而枯檜果更生焉，改羊角山為龍角山，以廟為慶唐觀。至高祖龍朔問，老君復現，依狀圖寫，號為瑞像。
　　今本觀正係天下第一地肺福地，高辛時，展上公得道昇仙，晉有許長史披尋其地，建宅修真，父子得道，俱已仙去，丹井存焉。梁有陶隱居，追尋其跡，而建昭真臺，纂集三洞四輔靈文。唐開元問，李玄靜先生為玄宗度師，請于朝，賜以金帛，即昭真臺基而立瑞像殿，逮今幾五百年，而殿宇瑞像皆唐人所造，為古道場，甲於茅山也。本朝大觀三年四月十三日，有執爨道者梁悟真，凌晨汲水於殿前養龍池，俄有紫雲彌覆其所，須臾，見一羽衣，厖眉皓首，長髯如雪，乘白馬，自空而下，梁驚視其狀，與殿中粹容無異，梁急作禮伏地，太上曰：吾居太清境上，偶降靈壇，憐汝服役勤勞，有志於道，而一無所遇，今授汝《加句天童護命妙經》，當專心誦之，立功行於世，道將為汝得矣。梁拜受慈訓，仰睹聖真，復乘馬嘶嗚凌虛而去。是歲，其地產芝草，一本數莖，梁自此卻粒，神觀頓異，平時庸愚，未嘗識字，至是能書誦經，靡不通曉，示人灾福，歷歷如神，而梁仙去前三日，書二十四符投池中，凡有疾之人，入山求水，服而愈者，不可勝數，奉道之士，晨夕崇奉，凡有所求，虔心祈禱，無不感應。霄嘗讀《混元聖紀》，故録示像之因，並顯應之跡，以告來者。紹興甲子茅山都道正明真通微大師傅霄謹書。