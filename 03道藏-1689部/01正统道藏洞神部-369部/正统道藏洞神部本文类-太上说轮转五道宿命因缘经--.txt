太上說轉輪五道宿命因緣經
　　經名：太上說轉輪五道宿命因緣經。撰人不詳，似出於唐代。假託太上老君為左玄真人等說宿命因緣。一卷。底本出處：《正統道藏》洞神部本文類。
　　太上說轉輪五道宿命因緣經
　　爾時，太上老君在迦維羅衛國精舍中，與諸天仙、地仙、仙童、玉女等一千二百五十人俱。九月長齋，一時訖，竟從神舍中出，往到舍衛國祇樹下給孤獨園。二國中間，有一大樹名尸俱類，高一千八百六十里，枝葉方圓覆六百三十里。其樹上有子數千萬石，食之甘香，其味如蜜。甘果熟落，人民食之，眾病自愈，耳目精明。吾坐樹下，是諸仙等取果食之。
　　左玄真人告諸仙等，吾觀天地萬物，各有宿命因緣。諸仙等即前作禮，長跪白天尊言曰：何等宿命因緣，此諸弟子願聞也。唯具演說，開化未聞。真人答曰：善哉，若有樂聞者，一心諦聽。
　　道言：夫人作福亦如此樹，小小漸大，收子無限。人今生在世，豪貴為帝王國主，諸侯方伯，此人先身從禮拜三寶中來。今身為人大富，財物無量者，此人先身從布施中來。今身為人長壽，無有疾病者，此人先身從持戒中來。今身為人端正，顏色潔白，暉容第一，手足柔奕，眾人見之，皆各喜悅，視之無厭者，此人先身從忍辱中來。今身為人精進，無有懈怠者，此人先身從福德精進中來。今身為人安詳，言行審諦者，此人先身從精思中來。今身為人聰明，達解經法，讚揚妙法，開悟愚蒙，人聞其言，莫不諮受宣明為珍者，此人先身從智慧中來。今身為人音聲清澈者，此人先身從歌詠三寶中來。今身為人潔淨，無有疾病者，此人先身從慈心中來。
　　諸仙等上白天尊曰：云何為慈心。左玄真人答曰：一慈念眾生如母愛子。二慈念世間一切眾生各得自在。三解道意，心常歡喜。四為一切不犯眾惡。此是為慈心也。
　　道言：今身為人姝美者，此人先身恭敬人故。今身為人醜陋者，此人先身喜嗔恚故。今身為人無所知者，此人先身不學問故。今身為人顓愚闇塞者，此人先身不教人故。今身為人瘖瘂者，此人先身無辜謗毀人故。今身為人聾盲者，此人先身不喜看經，不肯聽經故。今身為人奴婢者，此人先身負債不償，亦不禮三寶故。今身為人醜黑者，此人先身遮翳光明故。今身生在倮國人中者，此人先身輕衣裸露唐突精舍故。今身生在馬蹄人國中者，此人先身布施作福還悔惜心故。今身生麞麂鹿中者，此人先身意驚恐人故。今身墮在龍中者，此人先身喜相調戲故。今身生惡瘡癩疾難瘥，醫藥不治，苦毒難言者，此人先身無辜鞭打眾生故。今身為人所僧，人不欲見，見不歡悅者，此人先身見人不歡喜故。今身為人，人見歡喜敬念者，此人先身見人喜悅故。今身為人，數遭縣官擊閉牢獄，節核其身，枷鎖在體者，此人先身無辜籠罩繫縛眾生不得縱意故。今身為人兔缺者，此人先身坐釣魚口缺故。如此之罪，不可不慎也。
　　道言：今世愚人，聞人好言善語，心不樂聞，於中兩舌亂人非是者，此人後世當作龛音答耳狗。若世人聞經，心不聽採者，後生當墮驢中。若世人慳貪獨食者，後生墮餓鬼之中，得生出世，或為獨身，或為人貧窮飢餓，衣不蓋形，食不供口。若世人好食，自噉惡食施人者，後死當作猪豘蜣蜋之中。若世人劫奪人財物，生剝脫人衣服者，後死當墮羊中，人還生剝其皮，償其宿罪。若世人喜殺，一生捕魚者，後死為水上蜉蝣之蟲，朝生暮死。若世人無辜盜取人財物者，後死出世，當生奴婢牛馬之中。若世人喜淫人婦女，不避三光者，死逕入地獄之中，男抱銅柱，女卧鐵牀。後得出世，必生雞鴨之中。若世人好妄語，傳人善事以作惡言者，死逕入地獄，洋銅灌口，拔出其舌，以牛犁之。後得生世，當作鴟梟惡鳥，人聞其聲，莫不驚怖，皆言變怪，眾口呪之，必令其死。若世人喜酒耽醉者，犯三十六失，死墮泥犁之中。後生出世，愚癡甚無所知。若世人夫婦不相和順，數共鬥爭，更相驅遣者，後生墮鳩鴿之中。若世人貪人力者，後生當作象形。
　　道言：若世人為州郡令長者，稟食於官，奉於祿爵，或私侵於民，鞭打捶杖，逼強輸送，告訴無所考劾，擊錄不得寬縱。此人罪重，死逕入地獄之中，神經百痛數千萬劫，罪畢出世，當作水牛，貫穿其鼻，牽車挽重，大棒打之，償其宿罪。
　　道言：今身為人不沐浴者，此人先身從猪豘蜣蜋中來。今身為人慳貪，不讓譏辭多聲者，此人先身從惡狗中來。今身為人狠戾自用意者，此人先身從羊中來。今身為人言不安詳，不能忍事者，此人先身從獼猴中來。今身為人身體腥臭者，此人先身從魚鱉中來。今身為人趨惡行毒心者，此人先身從蝮蛇中來。今身為人好作美食，殺害眾生，無有慈心者，此人先身從豺狼虎豹中來。今身生在邊方六夷國中者，此人先身不信道法故。今身為人背傴者，此人先身禮拜三寶不申背故。今身為人疾病多有鍼灸者，此人先身作大醫師，為人鍼灸，或瘥或劇，而無功效，便取他物直之故。
　　道言：今身為人安序文身，直理多智，開暢妙義，人所尊貴者，此人先身宣通真義，從諸天中來。今身為人學問清徹，聰明不貪者，此人先身積福無量劫中來。今身為人潔白，花色了了者，此人先身常喜持旛華奉上三寶中來。今身為人身體口氣香潔者，此人先身行無有過，口無有惡，今故如此也。今身為人被燒死者，此人先身常喜放火，燒殺眾生之故。今身為人溺水死者，此人先身無辜以眾生投擲水中故。今身為人自縊死者，此人先身無辜以繩索繫眾生故。今身為人被遭惡虎毒蛇死者，此人先身無辜受貸殺人故。今身為人被天雷霹靂死者，此人先身為行多惡，欺罵長者，陵慢父母，污穢三光故。今身為人孤獨至老，無有兒子者，此人先身常陰懷惡憎，忌他人兒孫故。今身為人生而短命，胞胎傷墮，出世未已而早夭終，在三塗數千萬劫可得出也。
　　道言：今身為人眼目眇者，此人先身常不喜看經文，收拭老人眼目中來。今身為人巧匠，興造觀治工巧者，此人先身從諸天宮殿中來。今身為人明徹解了妙音者，此人先身常喜聽受經法教人中來。今身為人盲聾，六根不具者，此人常好狎人及眾生故。今身為人早失父母孤獨者，此人先身殺人父母故。生於分離，各異鄉土，為人下賤，奴婢驅使者，此人先身常好作劫賊，或破人家，或要路斷道，捉人打拍縛束轉賣，使人父母懊惱，肝心寸絕，至死無益。今償宿罪，如此之故。
　　左玄真人曰：吾見宿世以來，罪福如此，明可慎之。
　　道言：凡人作功德者，皆應身自行香福食及以轉經，不請人食，而不盡願者。如借人食，豈自得飽者乎。善思作福為惠也。
　　左玄真人曰：燒香行道，齋戒誦經，然燈續明，盡願以為常法布施。得福並達智慧，無所罣礙，諸神將接，萬惡皆消，眾魔不敢復當。懈怠之人，無有精進心者，一朝疾病，無有吉利，方欲燒香，便云作福，諸惡以降，眾魔守前，競來作諸變怪。以是之故，常當精進。罪福隨人如影響也。
　　道言：植種福田，如尸俱類樹，本種幾根也。諸仙等即前作禮上白太上言：本一根，小小漸大，收子無限。
　　太上語諸仙曰：施一得萬倍，言豈虛也。道乃頌曰：
　　賢者好布施，天神自扶將。施一得萬倍，安樂壽命長。今日施善人，其福不可量。皆當得仙道，度脫諸十方。
　　太上告諸仙人等：世人無智，生死肉眼，不知罪福。吾以道眼睹無數劫來，至于今日。罪福報應，由如掌中視寶珠瑠璃，內外無有狐疑。諸天仙人等即起，整頓衣服，作禮上白太上曰：演說斯義，未能解悟，願賜開諭。
　　太上曰：此名為《五道輪轉宿命因緣報應經》，若善男子善女人能誦詠宣傳者，功德無量。
　　是時，左玄真人與諸天仙人等，世聞人民聞說是經，皆大歡喜，因緣各起，圍遶三匝，稽首作禮而退。
　　太上說轉輪五道宿命因緣經竟