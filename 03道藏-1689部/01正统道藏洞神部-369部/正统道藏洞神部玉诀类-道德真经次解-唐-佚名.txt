道德真經次解
　　經名：道德真經次解。唐無名氏著。上、下兩卷。底本出處：《正統道藏》洞神部玉訣類。原經無章次，整理者補。
　　道德真經次解序
　　述：夫事有萬端，義歸一揆。鼎分三教，理出百家。皆體古而存今，盡遣邪而歸正。莫不明標輪貫，互說端倪，欲使是者是而非者非，白者白而黑者黑。其那淳風雖散，天道猶同。眾聖肩隨，羣賢角立。孔子有言不順之誚，丘明有事不輒之稱。轉治轉繁，益整益亂。所以《禮》尚大順，《易》貴隨時。天既無言，人從何欲。洎乎造化之內，品物之中，雖任自然，各循本性。匹夫所能，聖人其有不識，匹夫所為，聖人其有不解，況復玄元妙旨，大道精微？豈可輕言，妄稱得理。先者經過遂州，見龍興觀石碑上鐫道德二經，細而覽之，與今本又別。字多差錯，全無注解，亦無篇題。事既異同，義皆向背。舊云為而不恃，此云為而恃。舊云不尚賢，此云不上賢。舊云不敢為，此云不敢不為。舊云跂者不立，此云喘者不久。舊云田甚蕪，此云田甚苗。舊云多言，此云多聞。舊云無私，此云無尸。舊云不釋，此云不汋。舊云不克，此云不充。舊云小鮮，此云小腥。略叙一十條，不可徧舉。其於義類，自有區分。後學前賢，各懷所見。睹斯遺闕，寧無補云。不度荒虛，隨文解釋，分為二卷，名曰次解。不繼他人之作，自成一家之文。孰是孰非，世多鑒裁。聊示同好，希毋忽焉。謹序。
　　道德真經次解
　　經名：道德真經次解。唐無名氏著。上、下兩卷。底本出處：《正統道藏》洞神部玉訣類。原經無章次，整理者補。
　　道德真經次解卷上
　　道經
　　此本與舊本雖不同，自有義理。細而議論，別有旨趣。將來君子，勿妄移改商較也。
　　一章
　　道可道，非常道，
　　道之一字分為三等，上道字屬無為無名之大道，中道字是有形可名之道，下道字謂常行應用之道。
　　名可名，非常名。
　　亦分為三等，上名字是未有名之名，中名字是可呼之名，下名字謂常行應用之名。
　　無名，天地始；初也有名，萬物母。
　　當天地未分時，為無名之始。及其清濁既分，清為天，濁為地，天覆地載，萬物盡在其間，如母之養子。母猶大道也。
　　常無欲，觀其妙；常有欲，觀其徼。
　　萬物之在世也，聖人觀其要妙，本從道生，復從道滅。繳猶盡也，妙猶生也。
　　此兩者，同出而異名，
　　有欲無欲，同出於道。
　　同謂之玄。玄之又玄，眾妙之門。
　　既有同，可謂玄矣。其中皆有妙用，為之又玄。世間萬物，並屬於此妙門而出也。
　　二章
　　天下皆知美之為美，斯惡已；
　　萬物從妙門出後，故有五色眩目，五音聆耳，五味爽口，為美矣。殊不知五色盲目，五音聾耳，五味爛腸，斯為惡矣。
　　皆知善之為善，斯不善已。
　　世人善解施設，上至軍國，下及黔黎，皆能巧立機權，日生萬變，成功立事，應用無窮矣。殊不知機權先起於心，應變全勞於己，功未成而身已殂，事未立而名已喪，為不善矣。
　　有無相生，難易相成，長短相形，高下相傾，音聲相和，去聲先後相隨。
　　無中生有，有中生無，有難必有易，有長必有短，有高必有下，有音必有聲，有先必有後。相生相成，形勢傾奪，唱和隨逐，世之六者，苟不相捨。下文云聖人以無為為治，故免於斯。
　　是以聖人治，處無為之事，行不言之教。萬物作，興也而不為始，先也為而侍，侍憑於道。成功不處。夫唯不處，是以不去。
　　聖人以無為而治天下，不煩言教，萬物自然。萬物興而不與爭先，所行倚恃於道，成功立事，不處其中。若夫不處，其功不去。
　　三章
　　不上賢，使人不争；
　　不居賢能之上，故人不與争位。
　　不貴難得之貨，使人不盜；
　　不積聚難得之寶貨，故人無可盜竊。
　　不見可欲，使心不亂。
　　情欲不起，心神不亂。
　　聖人治，虛其心，實其腹，弱其志，強其骨。
　　虛心適道，實腹修德，弱志順物，強骨安身。
　　常使無知無欲，使夫知者不敢不為也。
　　常使世人盡知，無為無欲，知後不敢不為，聖人之治世也。
　　為無為，則無不治。
　　若以無為治世，天下無不治也。
　　四章
　　道冲而用之，又不盈，淵似萬物宗。挫其銳，解其忿，和其光，同其塵，湛似常存。
　　道性冲虛，用之又不盈滿，根本深邃，與萬物同宗。聖人稟之，天下莫及也。所以挫銳如愚，解忿守純，和光共位，同塵渾俗，故得湛然常存於世。
　　吾不知誰子，象帝之先。
　　聖人與大道差肩，故不為人子。大道在天地前生，聖人亦在天地前生，故稱象帝之先。象帝，天地也。
　　五章
　　天地不仁，以萬物為蒭狗；
　　蒭草狗畜
　　聖人不仁，以百姓為蒭狗。
　　聖人奉天地，合道德之生成，不以仁蒞物，謂百姓與萬物各有自然之性也。
　　天地間，其猶橐籥，
　　橐，囊也，籥，管也。
　　虛而不屈，動而愈出。多聞數窮，不如守忠。
　　橐籥空虛如天地，受氣愈出，謂行道也。多聞惑正見，不如守忠誠。
　　六章
　　谷神不死，是謂玄牝。玄牝門，天地根。綿綿若存，用之不勤。
　　谷，養也。玄屬鼻，主生，為天也。牝屬口，主死，為地也。鼻納清氣，口吐濁氣，使聯綿不絕，恬淡養神，外不入，內不出，即終身無勤勞之事。唯聖賢能修，世人罕有能行之者。
　　七章
　　天地長久，天地所以能長久者，以其不自生，故能長久。
　　天地體道而生，任萬物自生，故能長久。
　　是以聖人後其身而身先，外其身而身存。以其無尸，土也故能成其尸。
　　聖人後身先人，外身守道，不為萬物主，故萬物賴其為主也。
　　八章
　　上善若水，水善利萬物又不争，處眾人之惡，故幾近也於道。
　　水性體道，形質柔弱，臨高就下，隨方順圓，眾惡皆歸，含容一切，不與物争，為萬物利，故近道。
　　居善地，
　　隨地形，勢高下。
　　心善淵，
　　水心空虛，如道不實。
　　與善仁，
　　水性有仁行，善利濟萬物。
　　言善信，
　　應物如響。
　　政善治，
　　洗濯一切不净。
　　事善能，
　　青黃赤白，並從所須。
　　動善時。
　　順時而動，不失其宜。
　　夫唯不争，故無尤。
　　如此不與物争，故無過尤。
　　九章
　　持而盈之，不若其已；揣度也而銳之，不可長寶，金玉滿堂，莫之能守；富貴而驕，自遺其咎。名成，功遂，身退，天之道。
　　執持有為，縱得盈滿，不如其止。揣度世事，得其佛銳，未是身寶。堆金積玉，得滿堂屋，不可長守。倚恃富貴，但恣驕倨，必招殃咎。是以聖人成功立事，順天道而退之。道盈虛，晦明不定。
　　十章
　　載營魄抱一，道也能無離。
　　神曰魂，形曰魄，身如車乘，載其魂魄。抱守其一，日夕經營，使魂魄不離其身。
　　專氣致柔，能嬰兒。
　　專守元氣，使其柔弱如嬰兄，無有分別。
　　滌除玄覽，要妙能無疵。
　　洗滌要妙，使無疵病。疵猶病也。
　　愛人治國，而無知。
　　當委大道，不俟見知。
　　明白四達，而無為。
　　通達四方，使契無為。
　　天門開闔，而為雌。
　　天門者，長養之門也。常守雌，不為雄。
　　生之畜之，生而不有，為而不恃，長而不宰，是謂玄德。
　　聖人生長其身，畜養其身，不有其身，不恃其身，不宰伐其身，可謂玄妙之德也。
　　十一章
　　三十輻共一轂，當其無，有車之用；埏埴造器皿具以為器，當其無，有器之用；鑿戶牖以為室，當其無，有室之用。有之以為利，無之以為用。
　　此說無中生有也。假令造車一乘，有輪有輻有轂，當其未成車之時，心中亦有此用也。譬如埏埴，是造器皿之具，當其未成器之時，心中亦有此用也。又比屋室，當其未成門戶窗牖之時，心中亦有此用也。有形之後，便成利濟；無形已前，可為妙用也。
　　十二章
　　五色令人目盲，
　　青黃赤白黑，若觀外色，失其正色，是盲。
　　五音令人耳聾，
　　宮商角徵羽，若聽他聲，失其正聲，是聾。
　　五味令人口爽，
　　酸苦甜鹹辛，若就其味，失其於恬淡。
　　馳騁田獵令人心發狂，
　　捕逐物命，放蕩神情，令人顛狂，生貪欲心。
　　難得之貨令人行妨。
　　金銀珍寶，好之者妨人正行。
　　是以聖人為腹不為目，故去彼取此。
　　為腹修內，為目修外，故去彼修外而取此修內。
　　十三章
　　寵辱榮賤若驚，貴大患若身。何謂寵辱？寵為下，
　　失意寵增。
　　得之若驚，失之若驚，
　　寵辱相依，得失俱驚。
　　是謂寵辱若驚。何為貴大患若身。
　　五行相尅，四大相侵，故為大患。
　　吾所以有大患者，為我有身。及吾無身，吾有何患？
　　不有其身，不恃功名，故無大患。
　　故貴以身於天下者，可託天下；愛以身於天下者，可寄天下。
　　寵從辱起，患自身生。聖人寵至不喜，辱來不懼，故無大患。貴身無辱者，可託天下與之。愛身無患者，可寄天下與之。此是人君寄託天下，與聖賢共治也。
　　十四章
　　視之不見名曰夷平也，聽之不聞名曰希達也，博取也之不得名曰微妙也。此三者不可致詰問也，故混而為一道也。其上不皦明白，其下不忽，蠅蠅為不絕義不可名，復歸於無物。是無狀之狀，無物之像，是謂忽怳物色也。迎之不見其首初也，隨之不見其後終也。執古之道常行之道，以御今之有今時之事。能知古始溫故，是謂道紀。
　　大道不可目視耳聽，博取窮詰，故混一以求之。在上位不皦白，在下位不疑忽，其義不絕，復歸於道，謂之無物。是形狀之狀，物色之像，忽有忽無，乃號忽怳。道無初終，故迎隨不見。但執古來常行之道，可御今之有為。能知自古始終，是謂道之綱紀也。
　　十五章
　　古之善為士者，
　　修道之士。
　　微妙玄通，深不可識。夫唯不可識，強為之容：豫若冬涉川，
　　有所畏懼。
　　猶若畏四鄰，儼若容，
　　常行敬禮。
　　渙若冰將汋泮散，混若樸，曠若谷，
　　谷能廣大。
　　沌若濁濫也。濁以靜之徐清，
　　濫中得理。
　　安以動之徐生。
　　身安後萬物生。
　　保此道者，不欲盈。
　　若見此道，故無盈滿。
　　夫唯不欲盈，能弊復成。
　　古來善修道之人，有玄妙深邃之事，遁跡藏名。世人不識，強作容貌，以混時俗。如冬涉川有所恐懼，如居處畏鄰里，如客有禮，如冰結而散，純質如樸，曠蕩如谷，常如濁濫。於濁濫處能清，於安靜處能生，又不盈滿，常處弊闇，能守處其道。
　　十六章
　　致虛極，
　　至大道域。
　　守靜篤厚也。萬物並作興也，吾以觀其復。
　　萬物所歸曰復。
　　夫物云云，
　　各有所生。
　　各歸其根。歸根曰靜，
　　修道至虛極之處，乃見萬物或生或滅，又見萬物云云，盡有根本所歸，還歸於靜。
　　靜曰復命。復命曰常，
　　不變易也。
　　知常曰明。不知常，妄作，凶。
　　認得其道，乃知分命謂明。見其道一也，若不知常於分上，妄有作為，是凶。言越分而行也。
　　知常容，容能公，公能生，
　　無私自生。
　　生能天，
　　有長養恩。
　　天能道，
　　體道而行。
　　道能久，
　　無生無滅。
　　沒身不殆。
　　既知其常，能容世上一切好惡曰公。至公無私，能生萬物，如天與道同德，知此者終身不見危殆也。
　　十七章
　　太上，
　　居高太上謂之太上。
　　下知
　　知物類情。
　　有之；
　　故有其道。
　　其次，親之
　　能順萬物，
　　譽之
　　善其所生。
　　其次，畏之
　　畏有生滅。
　　侮之。
　　輕侮萬物，不得其道。
　　信不足，有不信，其猶貴言。成功遂事，百姓謂我自然。
　　聖人睹萬物紛亂，常存信貴言，成功立事，百姓不知其所由，謂是自然之道矣。
　　十八章
　　大道廢，有仁義；智慧出，有大偽；六親不和，有孝慈；國家昏亂，有忠臣。
　　大道之行也，無平陂，無詐偽，無親疏，無忠孝。大道之廢也，有仁義，七義出於不平；有智慧，智慧因於為立言；有孝慈，孝慈為無敬恭；有忠臣，言主失其治道也。
　　十九章
　　絕聖棄知，人利百倍；
　　聖人立法化人，智者設計興利。有法則有罪，有利則有害。
　　絕仁棄義，人復孝慈；
　　仁能濟物，義可立事，濟有不濟，事有不事。
　　絕巧棄利，盜賊無有。
　　巧作機權，利美天下，賊從姦生，盜因利誘。
　　此三者，言為文不足，故令有所屬。
　　言三者不足為文法。故令有所屬。別立教令，使其各有所屬。
　　見素抱撲，少私寡欲。
　　見素，去華也。抱撲，純質也。少私，去己也。寡欲，無憂也。使人屬此四者。
　　二十章
　　絕學無憂。
　　學有所不足，絕之守道則無憂。
　　唯之與阿，相去幾何？美之與惡，相去何若？
　　唯諾不相離，美惡不相捨。
　　人之所畏，不可不畏。
　　謂生死二途，未見之時，不得不畏。
　　莽其未央。
　　大道無有中央四方。
　　眾人熙熙，如享大牢，如春登臺。
　　熙熙，和樂也。大牢，事宴之屬。春臺，有所觀瞻。
　　我魄未兆，若嬰兄之未孩，魁首也無所歸。
　　如嬰兒未有分別歸依也。
　　眾人皆有餘，我獨若遺。
　　眾人有為，常有餘剩。聖人虛寂，如遺棄物。
　　我愚人之心，純純。
　　純如愚人，無所見聞。
　　俗人昭昭，明也我獨若昏；
　　俗人事明，聖人守闇。
　　俗人察察，我獨悶悶。
　　俗人孜孜若不及，聖人悶悶常無事。
　　忽若晦，寂無所止。
　　如處中夜，無所正取。
　　眾人皆有以，
　　用也。
　　我獨頑以鄙。
　　眾人舉止皆有作用，聖人守樸如頑鄙夫。
　　我欲異於人而貴食母。
　　眾人有恢殷之心，聖人如子求食於母，言不自作為也。
　　二十一章
　　孔德之容，惟道是從。
　　大德之人能圓容一切，謂從於道也。
　　道之為物，唯怳唯惚。怳惚中有物，怳惚中有像。
　　道無形質，忽有忽無，於有無之間，能生物像。
　　窈冥中有精，其中有信。
　　窈冥，道也。有其真精，求之必應，不失信也。
　　自古及今，其名不去，以閱覽也終未也甫善也。吾何以知終甫之然哉？以此。
　　從古至今，不勉此法，用閱諸善。聖人知諸善自然從此而生也。
　　二十二章
　　曲則全，枉屈也則正，窪則盈，弊則新，少則得，多則惑。是以聖人抱一為天下式。
　　曲己則事全，枉身則表正，窪淺則盈．溢，故弊則自新，少求則得多，多求則惑亂，所以抱一為法式也。
　　不自是，故彰；不自見，故明；不自伐，故有功；不自矜，故長。
　　不自是則別有能，不自見則更見遠，不自伐則善立功，不自矜則道理長。
　　夫唯不争，故莫能與争。古之所謂曲則全，豈虛語？故成全而歸之。
　　曲己從物，物莫能争，古行此道，豈是虛言。事成之後，全歸聖人。
　　二十三章
　　希言自然。飄風不終朝，驟雨不終日。孰為此？天地。天地尚不能久，而況於人？
　　道本無言，常貴自然。飄風，猛風也，不終一朝。驟雨，暴雨也，不終一日。天地尚不能用風雨行權，世人争以言教立事。
　　故從事而道者，道得之；同於德者，德得之；同於失者，道失之。信不足，有不信。
　　隨從其道者得其道，隨從其德者得其德，隨從其失者失其道。但存其信，物無不信，謂不重言也。
　　二十四章
　　喘者不久，跨者不行，自見不明，自是不彰，自饒無功，自矜不長。其在道曰餘食饌行，物有惡之，故有道不處。
　　喘謂失道也。跨，執道也。失道者不久，執道者不行也。言自見自是，自饒自矜之人，如有殘喫食，如負饌而行，其有道者皆惡之。
　　二十五章
　　有物混成，先天地生。寂漠獨立不改，周行不殆，可為天下母。
　　道本虛寂，無有伴黨，不以晦明改節，周行天下而無危殆，煦育萬物，如母養子。
　　吾不知其名，字之曰道，強為之名曰大。大曰逝往也，逝曰遠物不及也，遠曰返歸也。故道大，天大，地大，王大。域中四大，而王居其一。
　　道生在天地之前，行在天地之後，求之則不見形，用之則有應，故強立名為大。大求不得為逝，逝求不得為遠，遠求不得為返。返謂却歸於道，道與天地并，王皆稱其大，而王還守其道。
　　人法地，地法天，天法道，道法自然。
　　地生萬物，故人法之。天養萬物，故地法之。道生天地，故號自然也。
　　二十六章
　　重為輕根，靜為躁君。
　　輕佻為枝葉，重厚為根本。躁撓為民，安靜為君。
　　是以君子行終日不離輜重。
　　謂抱道懷德，如有輜重也。
　　雖有榮觀臺榭，燕處宮室超然。如何萬乘之王國君，以身輕天下。輕則失本道也，躁則失君。
　　君若不重，則失其道，躁撓則失其位也。
　　二十七章
　　善行無轍邇，善言無遐適，
　　無有蹤迹，所在皆到，無有言教，所在皆行也。
　　善計不用籌算，
　　世有不策之事，籌算不到，非道莫知。
　　善閉無關楗不可開，善結無繩約不可解。
　　有關楗繩約者，鈴可開解，以其道關結者，不可開解。
　　是以聖人常善救人而無棄人，常善救物而無棄物，是謂襲承也明。
　　以善救不善人，總令歸善。聖人不唯救人，亦善救物，此是承襲昭明之理。
　　故善人，不善人之師；不善人，善人之資。
　　善人教不善人，故稱其師。不善人受教行道，故有資益於善人。
　　不貴其師，不愛其資，雖智大迷，
　　世有不為人師者，是不愛資益也。雖有其智，是大迷惑也。
　　此謂要妙。
　　以教人救物為要妙也。
　　二十八章
　　知其雄，守其雌，為天下蹊。常德不離，復歸於嬰兄。
　　雄強雌弱也，守弱如蹊眾流，則德不離身，使懦弱似嬰兒也。
　　知其白，守其黑，為天下式。法也常德不貸，與也復歸於無極。
　　知其潔白，守其闇昧，是法式也。又不將潔白貸與人，令其同欲，自欲歸於至極之理也。
　　知其榮，守其辱，為天下谷。常德乃足，復歸於樸。
　　榮自辱生，榮失歸辱，不如守辱。辱如谷，受天下之惡，為德足合於質樸也。
　　樸散為器，聖人用為官長，是以大制無割。
　　成器之後便為樸散，有大制者不宰割天下，言官長從樸而能理也。
　　二十九章
　　將欲取天下而為之，，吾見其不得已止也天下神器，不可為作也。為故敗之，執持也。者失之。
　　天下萬物有盛衰，陵谷有遷變，四時如流，奇器能神不可止也。其有竊神器，逆天物，強欲為治者，是返道
　　敗德也。
　　夫物或行或隨，或噓或吹，或強或羸，或接或隳。是以聖人去甚，去奢，去泰。
　　夫物行善則惡隨，行惡則善隨，冷者要噓，熱者願吹，強者恃壯，弱者授羸，未有可接，早有所隳。是以去甚，惡極也。去奢，惡華也。去泰，惡驕也。
　　三十章
　　以道佐人主者，不以兵強天下，其事好還。
　　兵用討不庭，以道治天下者，四海自賓，不假用於強兵，其事自歸於人主之德。還猶歸也。
　　師之所處，荊棘生。
　　興兵之後，在處傷殘，田園荒廢，故生荊棘。
　　善者果敢也而已，不以取強。
　　善為治者，果敢於道，故不敢強。
　　果而勿無也驕，果而勿矜，果而勿伐，
　　不自恣也，不衒己也，不恃功也。
　　果而不得已，是果而勿強。物壯則老，謂之非道，早已。
　　果敢於不得已，則是其道也。不於強壯果敢，謂不涉於道。言非道者，事不可也。
　　三十一章
　　夫佳善也好也兵者，不祥吉也之器，物或惡之，故有道者不處。
　　善好用兵者，謂之不吉。萬物皆惡，是有道不同兵也。
　　君子居則貴左，用兵則貴右。
　　左主治，右主權。。
　　兵者不祥之器，非君子之器，不得已而用之，
　　君子以道為器，失道用兵。
　　恬淡為上，故不美。
　　恬淡為無征伐也。有戰爭則於國不為美事。
　　若美必樂之，是樂殺人。夫樂之者，則不可得意於天下。
　　若美用兵，是樂戰爭，樂戰爭是樂殺人，樂殺人必失天下之人意也。
　　吉事軍禮尚左，喪禮尚右戎喪。偏將軍居左，上將軍居右，言以喪禮處之。殺人眾多，以悲哀泣之，戰勝以喪禮處之。
　　國君居中，故有左右。左屬陽，主治。右屬陰，主殺。偏將佐邦統，右將主權變。古者以禮樂征伐，雖興兵，常懷惻慜之心，及其勝也，哀慜焉，謂之喪禮也。
　　三十二章
　　道常無名，樸雖小，天下不敢臣。
　　道本無名，字樸又微小，人有守之者，不被天下臣服，言不能使有道德之人也。
　　王侯若能守，萬物將自賓。
　　國君富有天下，若能守無名之大道，萬物盡賓。
　　天地相合，以降甘露，人莫之令而自均。
　　天行甘澤，在處皆徧，非人力所均，言道能普也。
　　始制有名，
　　新造成萬物也。
　　名亦既有。
　　成器也。
　　夫亦將知止，
　　萬物休也。
　　知止不殆。
　　不見危殆。
　　譬道在天下，猶川谷與江海。
　　萬物始因道而生，生而復滅，不有其生，則不危殆。如川谷下流，往而不返，有所歸也。
　　三十三章
　　知人者智，自知者明。
　　以智知人，不若自知。用智損心，自知明道。
　　勝人者有力，自勝者強。
　　以力勝人，不若自勝，自勝者強於勝人。
　　知足者富，
　　世財無限，己身有限，苟或知足，便是富有。
　　強行有志。不失其所者久，死而不亡者壽。
　　強行上件之事，有志於道，不失其由，可以長久。人死之後，魂氣歸於天，形魄歸於地，道德不亡，可謂壽矣。
　　三十四章
　　大道氾，其可左右。
　　大道氾溢，無有涯際，不可立其左右。
　　萬物恃以生而不辭，功成不名有。依被萬物不為主，可名於小；萬物歸之不為主，可名於大。
　　萬物雖恃大道而生，名立功成，不知名屬於大道。萬物依大道，不恃其主，故名於小。萬物終賴大道為主，故名其大也。
　　聖人終不為大，故能成其大。
　　聖人體道，不有其名，故成可大之名。
　　三十五章
　　執大象，大道也天下往。往而不害，安平泰。樂五音也與餌飲饌也，過客止不久住也。道出言，淡無味，視不足見，聽不足聞，用不可既。
　　聖人執大道，往天下而治，人多安泰。安泰之後，皆重歡樂飲饌，樂極則哀，禮煩則亂，又以道約之。歡樂似遊客所止，不久便過，不如守淡靜無味之道，即用不可盡也。既猶盡也。
　　三十六章
　　將欲噏之，必固張之；
　　先以道張之。
　　將欲弱之，必固強之；
　　先以道強之。
　　將欲廢之，必固興之；
　　先以道興也。
　　將欲奪之，必固與之。
　　先以道與之。
　　是謂微明。
　　此為返掌之道，能用此者，事無不從。
　　柔弱勝剛強。魚不可脫於淵，國有利器，不可示人。
　　柔弱是水，剛強是魚，魚不可離於水也。利器為柔弱，治國可以示人。柔弱欲行理，道用柔弱為利器也。
　　三十七章
　　道常無為而無不為，王侯若能守，萬物將自化。化而欲作，吾將鎮定也之以無名之樸。無名樸亦將無欲，無欲以靜，天下自正。
　　大道本無為，則無所不為。王侯將有為化萬物，萬物被化之後，復示以浮。樸令人無為，無為則無欲，無欲則安靜。王侯以安靜治，則天下自然歸於正道。
　　道德真經次解卷上竟
　　道德真經次解卷下
　　德經
　　述夫道者，萬物之始也無形；德者，萬物之用也有象。德生於道，道成於德，至德至道，一也。得之者生，失之者死。聖人居道德之先，故無生無死。世人在道德之後，故有死有生。得之者無取，失之者莫尋。在無德無取之中謂之得道，於有作有用之際謂之得德。矧乎其有，全不知道德浮泛、生死流浪性命者，不可勝紀，故老子說《道經》焉、《德經》焉。
　　三十八章
　　上德不德，是以用也有德；下德不失德，是以無德。
　　上德之人，不恃其德，故有其德。下德之人，常執其德，故無其德。
　　上德無為而無以為，下德為之而有以為。
　　上德無為，無事可為。下德有為，有所作為。
　　上仁為之而無以為，上義為之而有以為。
　　上仁合德，亦無可為。上義制斷，以有可為。
　　上禮為之而莫之應，則攘臂而仍之。
　　上禮有求，故無以應之。攘臂者，時謂展手取物也。禮為執行五常也。
　　故失道而後德，失德而後仁，失仁而後義，失義而後禮。夫禮者，忠信之薄而亂之首。
　　失自然而後有德業，失德業有仁行，失仁行有義路，失義路有禮儀。存禮儀，則薄於忠信，而失自然，為紊亂之首也。
　　前識者，道之華而愚之始。
　　世之愚人，只見其前，不顧其後，只慕其始，不保其終，譬之果木，但愛其華葉，不取其結實也。
　　是以大丈夫處其厚不處其薄，居其實不居其華，
　　處其重厚，不居浮薄。取其結實，不愛華葉。
　　故去彼取此。
　　去彼之華，取此之實。
　　三十九章
　　昔之得一者，天得一一謂正道以清清靜也，地得一以寧安寧也，神得一以靈通靈也，谷得一以盈盈滿也，萬物得一以生生長也，王侯得一以為天下政政化也。其致之謂棄一也，天無以清將恐裂毀裂也，地無以寧將恐發發泄也，神無以靈將恐歇虛歇也，谷無以盈將恐竭空竭也，萬物無以生將恐滅滅絕也，王侯無以貴高將恐蹙顛蹙也。
　　故貴以賤為本，高以下為基。
　　貴因賤顯貴，高因下顯高。
　　是以侯王自謂孤寡不轂，
　　車轂也，謂眾輻所凑。
　　此其以賤為本耶？非？故致數譽無譽。
　　孤單寡少也。王侯德及天下，故數其美譽，非欲受其美譽也。
　　不欲琭琭如玉，落落如石。
　　玉少而貴，石多而賤，有德者不求貴而求賤也。
　　四十章
　　反者道之動，弱者道之用。天下之物
　　生於有，有生於無。
　　動靜合道，柔弱用道。萬物因有而生，却歸於無也。
　　四十一章
　　上士聞道，勤能行之；中士聞道，若存若亡；下士聞道，大笑之，不笑不足以為道。
　　上士稟清氣而生，聞道勤行。中士稟和氣而生，聞道如存若亡。下士稟濁氣而生，全不知道。道與俗反，故有可笑。
　　建言有之：
　　初立言時。
　　明道若昧，
　　道明之後，常如闇昧。
　　進道若退，
　　遁跡隱名，為進其道。
　　夷平也道若類，
　　大道平正，有如類物。
　　上德若俗，
　　德雖居上，不離凡俗。
　　大白若辱，
　　潔白之人，常如受辱。
　　廣德若不足，
　　德廣無邊，故常不足。
　　建德若偷，
　　立德之人，如偷盜物，畏人知也。
　　質真若渝，
　　真正之人，常似渝濫。
　　大方無隅，
　　四方闊遠，難定疆隅。
　　大器晚成，
　　造大器物者，不可以卒成。。
　　大音希聲，
　　至大者莫若於雷，不可以長吼。
　　大象無形，
　　大象，天地也，無有定形。
　　道隱無名。
　　道不可以名字呼也。
　　夫唯道，善貸且成。
　　唯道貸與人精氣，使各遂其生成也。
　　四十二章
　　道生一，一生二，二生三，三生萬物。萬物負陰而抱陽，冲氣以為和。人之所惡，唯孤寡不轂，而王公以為名。故物或損之而益，益之而損。
　　道生一氣，一氣生二儀，二儀生三才，三才生萬物。萬物負荷其陰，常抱其陽，用冲氣和上下。取孤寡比王公，損益之道，人之常也。
　　人之所教，亦我義教之。強梁者，不得其死。吾將以為教父。
　　以強梁者為鑒戒，欲使人常守柔弱之道矣。
　　四十三章
　　天下之至柔，馳騁天下之至堅。
　　柔弱勝剛強也。
　　無有入無間，是以知無為之有益。不言之教，無為之益，天下希及之。
　　無間是無間隔之處，將無為之道入得無間也。不言之教，無為之益，天下少有人得之。希猶少也。
　　四十四章
　　名與身，孰親？身與貨，孰多？得與亡，孰病？是故甚愛必大費，多藏必厚亡。故知足不辱，知止不殆，可以長久。
　　名疏身親，不可損身而逐名。身少貨多，不可喪身而求貨。得有得病，失有失病，有愛有費，有藏有亡。欲要長久，知足守分，不見危殆矣。
　　四十五章
　　大成若缺，其用不弊故也。大滿若冲，其用不窮匱也。大直若屈，大巧若拙，大辯若訥。躁勝寒，靜勝熱，清靜能為天下政。
　　道德成滿之後，以虧缺冲和為稱，則其用無故弊窮匱，所以直似屈，巧如拙，辯由訥。躁熱皆煩撓之名，寒靜則無事之境，為正理之本也。
　　四十六章
　　天下有道，却去也走馬亦戎馬也以糞事田園也。天下無道，戎馬甲兵也生於郊。
　　國君有道，不事走馬而事田園。無道則戎馬徧於郊野，言好甲兵也。事田園，勸農也。事甲兵，害物也。
　　罪莫大於可欲，禍莫大於不知足，咎莫甚於欲得。故知足之足，常足。
　　可欲之罪，求遂志也，殃咎及身。若不知足，是好貪欲也。故知足，凡事皆足矣。
　　四十七章
　　不出戶，知天下；不窺牖，見天道。其出彌遠，其知彌少。是以聖人不行而知，不見而名，不為而成。
　　天下之道，一也。戶內與天下無二也，但修其內，自知其外。天道與人道合，但修其身，天道必應，何假遠行窺牖也。故聖人不以出門求，不以見聞取，不以言論得，自然而成也。
　　四十八章
　　為學日益，為道日損，損之又損之，以至於無為。無為無所不為。取天下常以無事，及其有事，不足以取天下。
　　為博學日有所益。為道德日有所損，謂損情欲也。使至於無為無事之際，則天下之心無難取矣。
　　四十九章
　　聖人無常心，以百姓心為心。
　　百姓有欲，聖人無為。以無為之心，從有欲之心，隨其性矣。
　　善者吾善之，不善者吾亦善之，得善。信者吾信之，不信者吾亦信之，得信。
　　善者，善解祗對，不善者，亦善解祇對，為得其善道。信者，信之，不信者，亦信之，為得其信理也。
　　聖人在天下惵惵，為天下渾其心。百姓皆注其耳目，聖人皆忄亥恤之。
　　聖人惵惵孜孜，與百姓混同其心，百姓注目望恩，聖人皆忄亥恤之。
　　五十章
　　出生入死，
　　修道則出生，躭欲則入死。
　　生之徒十有三，死之徒十有三，人之生動之死地十有三。夫何故？以其生生之厚。
　　人之在世，生死是常。縱死十分之中三分，有其生路。縱生十分之中三分，是其死路。為其求生之厚，不免有死有生，故動則犯其死地。
　　蓋聞善攝養也生者，陸行不遇兕虎，入軍不被甲丘乃。
　　害人者，兕有角，虎有爪，兵有刃。
　　兕無所駐其角，虎無所錯其爪，兵無所容其刃。夫何故？以其無死地。
　　陸行知晨夕，入軍識進退，能養生，善避害，故無死地。
　　五十一章
　　道生之，德畜之，物形之，勢成之，是以萬物莫不尊道而貴德。
　　萬物賴道生德畜，形立身成，故尊道而貴德。
　　道尊德貴，夫莫之爵而常自然。
　　道德自然，非因爵賞而稱尊貴。
　　故道生之，德畜之，長之育之，成之熟之，養之覆之。生而不有，為而不恃，長而不宰，是謂玄德。
　　謂道能生、畜、長、育、成、熟、覆、養之後，不宰其生，為之玄妙也。
　　五十二章
　　天下有始道也，以為天下母。既得其母，以知其子，萬物也。既知其子，復守其母却守其道，沒身不殆。
　　萬物從道而生，故為其母。母須知其子，子須知其母，子母守為，不失其道，故身無危殆。
　　塞其兌目也，閉其門口也，終身不勤。開其門，濟其事，終身不救。
　　守道者，口不貴言論，目不觀好惡。違之者，事無窮救，身受勤勞。
　　見小曰明，
　　明見其微
　　守柔曰強。用其光，道也復歸其明，無遺身殃，是謂襲常。
　　凡事從小至大，守柔自強，動用歸道，莫失其常，故無身殃。
　　五十三章
　　使我介善也然有知，行於大道，唯施是畏。
　　使我善知，有其大道。所畏者，施行不得俗為，知道易，行道難也。
　　大道甚夷，其人好徑。
　　大道如平路，人不好行，盡往邪徑。
　　朝甚除，
　　日有除改，為改易衣服器皿，好玩僕馬宅舍之屬，
　　田甚苗，倉甚虛，
　　田疇雖有苗稼，其那倉庫空虛，言費用多。
　　服文綵，
　　衣美服飾，謂綾羅綿繡也。
　　帶利劍，
　　好弓劍也。
　　厭飲食，
　　烹宰不暇。
　　資貨有餘，
　　積聚寶貨，多金玉也。
　　是謂盜跨，非道也哉。
　　如此所好，與盜賊無殊。跨是者，非道德也。
　　五十四章
　　善建立也不拔，
　　善建立事者，不可抽拔。
　　善抱不脫，
　　善抱道者，不可脫落。
　　子孫祭杞不輟。
　　有道德者，子子孫孫世世不絕祭祀。
　　修之於身，其德能真；
　　正真無邪。
　　修之於家，其德有餘；
　　德業有餘。
　　修之於鄉，其德能長；
　　為事長遠。
　　修之於國，其德能豐
　　萬物豐饒。
　　修之於天下，其德能普。
　　德澤普褊。
　　故以身觀身，
　　修身則吉，不修則凶。
　　以家觀家，
　　修家則理，不修則亂。
　　以鄉觀鄉，
　　修鄉則和，不修則争。
　　以國觀國。
　　修國則政，不修則亡。
　　以天下觀天下。
　　修天下則混同，不修則漬散。
　　吾何以知天下之然？以此
　　聖人用此道，可以觀天下。
　　五十五章
　　舍德之厚，比於赤子。毒蟲不螫傷也，攫鳥猛獸不搏。
　　厚舍容道德之者，常如赤子，無心於物，故鳥獸見之不為傷害。搏猶害也。
　　骨弱筋柔而握固，
　　赤子柔弱，雖柔弱而能熟持堅固，為元氣在也。
　　未知玄牝之合而竣精氣結實作，精之至。終日號而不嗄聲散為嗄。和之至。
　　玄牝，夫婦之道也。其未知之，則正精常存。號而不散，言和氣至也。
　　知和曰常，益生曰詳，
　　審度精氣。
　　心使氣曰強。
　　不使則住。
　　物壯則老，謂之非道。非道早已。
　　能知和氣常存，用心審度，使資益於身為強明，又長守柔弱，壯則非道也。
　　五十六章
　　知者不言，言者不知。塞其兌，閉其門，挫其銳，解其忿，和其光，同其塵，是謂玄同。故不可得親，不可得疏，不可得利，不可得害，不可得貴，不可得賤，故為天下貴。
　　知道者不言，為守道也。不知道者常以言語，欲行其道也。知道者塞兌閉門，挫銳解忿，和光同塵，所以無有親疏、利害、貴賤，與道同於玄德，故得天下貴之。不知道者反此。
　　五十七章
　　以政之國，以奇用兵，以無事取天下。吾何以知天下之然？以此。
　　政可以治國，奇可以用兵。用兵將奇謀異茉，驅之死地，不可示以哀誠。治國欲安治民，莫示以奇詐。先除己之患難，然後可以拓土開疆。聖人知此二者，為政治之然也。
　　天下多忌諱，而人彌貧；
　　忌多叛亂，故立其制。諱不從所欲，故行其刑。
　　人多利器，國家滋昏；
　　人以利害為器用，是國家政治之昏亂。
　　人多知巧，奇物滋起；
　　人足奇巧，多異物以惑眾。
　　法令滋彰，盜賊多有。
　　賊盜數起，畏法令而為之。
　　故聖人云：我無為而人自化，
　　不肅而成。
　　我無事而人自富，
　　各從所欲。
　　我好靜而人自政，
　　不設法，以臨人。
　　我無欲而人自樸。
　　不立名教，無人委知。
　　五十八章
　　其政悶悶，其人蠢蠢；其政察察，其人缺缺。
　　為政悶悶，其人蠢靜。為政孜切，其人殘缺。
　　禍，福之所倚侍也；福，禍之所伏藏也。孰誰也知其極？
　　人倚有禍，修福助之。不知福生，卻有禍至。
　　其無政。
　　失其治也。
　　政為奇，善復為談。人之迷，其日固久。是以聖人方而不割，廉而不穢，直而不肆，光而不耀。
　　失其政洽，政事翻作奇詐，善事復為訞亂，人迷惑久固於斯。聖人方圓而不割，廉慎而不穢濁，正直而不申肆，韜光而不晶耀也。
　　五十九章
　　治人事天，莫若式法也。夫唯式，是以早伏。早伏謂之重積德，重積德則無不充，無不充，莫知其極。能知其極，可以有國。有國之母母猶道也，可以久長。深根固蒂深植其根，蒂無標落。長生久視之道。
　　治人情，事天時，莫若守法式，故得萬物早歸伏。歸伏之後為重積德，積德充滿，莫知物之窮極。能知窮極，可以治國，然後為母。深根固蒂，為善保國家，可大可久也。
　　六十章
　　治大國，若烹小腥小腥雜類。以道蒞臨也天下，其鬼不神。非其鬼不神，其神不傷人，非其神不傷人，聖人亦不傷人。夫兩不相傷，故德交歸。
　　聖人在上，禽魚遂性，而况於國乎？以道蒞天下者，時氣雍和，淫厲不作，故鬼不能為神也。萬物皆有其神，為神則傷人。唯正神不傷人，聖人體道，亦不傷人，故交歸於德。
　　六十一章
　　大國者下流，天下之郊，天下之郊牝。
　　牝，雌也，為柔。
　　常以靜雌守靜也勝牡。
　　牡，雄也，為剛。大國如川源下流，眾物皆歸，天下混一，四方為郊，常以柔勝剛也。
　　故大國以下小國，則取小國；小國以下大國，則聚大國。故或下而取，或下而聚。夫大國不過欲兼畜人，小國不過欲入事人。夫兩者各得其所欲，大欲畜，小欲事。故大者宜為下。
　　大國以禮小國，小國以禮大國，大國欲畜人，小國入事人。雖兩有所求，大者宜下取。
　　六十二章
　　道者萬物之奧，善人之寶，不善人之所不保。
　　深奧者莫過於道，善人所為你寶，不善人不解所保持。
　　美言可以市，尊行可以加人。
　　善能取與。
　　人之不善，奚棄之有？故立天子，置三公，
　　天子治三公，三公治百職，百職治萬民，故無棄人。
　　雖有拱璧以四馬駿馬，不如坐進此道。
　　道與四馬拱璧皆能行，唯修道者身不往。
　　古之所以貴此道者，何不曰求以得，有罪以免？故為天下貴。
　　古者云：不須日行大道，濟利一切，但無罪僣，便為貴也。
　　六十三章
　　為無為無作用也，事無事不勞役也，味無味守淡泊也。大小多少，報怨以德。
　　大之與小，多之與少，盡以德服之，必無怨惡也。
　　圖難於易，為大於細微也。天下難事，必作於易，大事必作於小。
　　凡事先易後難，從小至大，則難事易為，大事易作。
　　夫輕諾必寡信，
　　先輕唯諾，後必無應。
　　多易必多難。
　　容易施為，終難成立。
　　是以聖人猶難之，故終無難。
　　歷試諸難，後成功德。
　　六十四章
　　其安易持，
　　安靜則易保持。
　　其未兆易謀，
　　未有形兆，則易謀度。
　　其毳易破，
　　當織毳時，則易破除。
　　其微易散。
　　物微小，則易為分散。
　　為之於未有，治之於未亂。
　　治亂於未亂之前，為事於未成之際，豫備不虞。
　　合抱之木，生於毫末；九重之臺，起於累土；百仞之高，起於足下。
　　從微至著，以小成大。
　　為者敗之，執者失之。是以聖人無為，故無敗，無執，故無失。人之從事，常於幾微也成而敗之。慎終如始，則無敗事。
　　世人執著有欲，動則乖違。聖人常事無為，不見衰盛。世人又不能敬始慎終，纔擬施為，早已敗失。
　　是以聖人欲不欲，不貴難得之貨；學不學，備眾人之所過，以輔萬物之自然而不敢為。
　　欲於不欲，學於不學，不重貨財，不貪名位，如此則備見眾人之過，乃輔成萬物，以至於自然，此盛人之旨也。
　　六十五章
　　古之善為道者，非以明人，將以娛之悅樂也。人之難治，以其知故謂有分別。以智治國，國之賊害也，不以智治國，國之德富有其事。知此兩者以智不以智也，亦為楷式定法也。常知楷式，是謂玄德治本玄。德深遠，與物反，然後乃至大順。
　　古之為治者，非要人明好惡，有分別，只欲使其娛樂，無識無知。如有所知，故為難治。智慧生姦，詐深為賊，害之端。玄德用楷式，時情盡遣，歸於大順。
　　六十六章
　　江海所以能為百谷王者，以其善下之，故能為百谷王。
　　江海下流，百谷歸之。
　　是以聖人欲上人，以其言下之；
　　謂存恤也
　　欲先人，以其身後之。
　　行濟度也
　　是以處上其人不重責也，處前而人不害損也，是以天下樂推而不厭。以其無爭，故天下莫能與之爭。
　　聖人在位有接下奉上之心，處前有先人後己之德，眾無厭倦，常日樂推，誰能與争？
　　六十七章
　　天下皆以我大，不笑。夫唯大，故似不笑。若笑久，其小。
　　天下以道至大，故不可笑校，謂其大，故不笑校。若人笑校得久，有也其小矣。
　　我有三寶，寶而持之。一曰慈，二曰儉，三曰不敢為天下先。
　　以慈儉不先為三寶，聖人如珍寶執持。
　　夫慈，故能勇；
　　慈為救物，故勇。
　　儉，故能廣；
　　儉能節用，故廣。
　　不敢為天下先，故能成器長。
　　不為先，能謙讓，故得為長。
　　今捨其慈且勇，捨其儉且廣，捨其後且先，死矣。
　　今勇而不慈，廣而不儉，先而不後，為取死之道也。
　　夫慈，以陳軍陣也則正，以守狩音則固守城邑也。天將救之，以慈衛之。
　　陣以慈則不殺，守以慈則不害。應天順人，自有救衛。
　　六十八章
　　古之善為士者不武存治道也，善戰者不怒不尚煞也，善勝敵者不争能陣無戰，善用人者為下。
　　兩軍相交，禮在其間。
　　是謂不爭之德，是謂用人之力，是謂配天古之極。
　　武以定難，善治國者無難，故不尚武也。若事不獲己而用兵戈，不怒其寇，不與敵争，以禮下人，務取其勝，將德配天，是古之極法也。
　　六十九章
　　用兵有言。
　　古人有言。
　　吾不敢求為主為禍之首而為客，
　　言不獲己。
　　不敢進寸而退尺。
　　無侵吞之意也。
　　是謂行無行，
　　有令無行。
　　攘無臂，
　　有收無取。
　　執無兵，
　　有兵無用。
　　仍無敵。
　　以法行軍，何敵之有。
　　禍莫大於侮敵，
　　懷輕敵也。
　　侮敵則幾亡吾寶。
　　自己兵也。
　　故抗拒也兵相加，若哀者勝。
　　善戰雖無敵可當，若輕敵必喪自己。夫兩兵相加，柔者勝強。
　　七十章
　　吾言甚易知，甚易行。
　　無私也，無難也。
　　天下莫能知，莫能行深奧也。言有宗，事有君。
　　出言依宗祖，為事存君臣。
　　夫唯無知，是以莫我知。
　　世有所不知，聖人亦不能知之。
　　知我者希，則我者貴。
　　知道者希，則道者貴。
　　是以聖人被褐懷玉。
　　弊衣為被褐，抱道為懷玉。
　　七十一章
　　知不知，上
　　得其道也。
　　不知知，病。
　　強去知解。
　　聖人不病，
　　無所思慮。
　　以其病病，是以不病。
　　病於所知，故得無病。
　　七十二章
　　人不畏威，則大威至。
　　出入慎慮，必無大過。
　　無狹其所居，
　　無容愁悴，常存止取。
　　無厭其所生。
　　生期有限，何可逼迫。
　　夫唯不厭，是以不厭。
　　乃可長生。
　　故聖人自知不自見，自愛不自貴。
　　不求見聞，自知也。不愛榮華，自貴也。
　　去彼取此。
　　去彼亡生，取此得道。
　　七十三章
　　勇於敢則殺，
　　汏去便往。
　　勇於不敢則活。
　　審度事宜。
　　此兩者，或利或害。天之所惡，孰知其故。
　　人不知天道貴無欲，惡利害。
　　天之道，不争而善勝，不言而善應，不召而自來，不言而善謀。天網恢恢，疏而不失。
　　天道常健，所以自勝自應，自來自謀。萬物雖眾，以道網羅，擬往何之？故無疏失。
　　七十四章
　　人常不畏死，奈何以死懼之。
　　人世少有全身遠害者。多恣貪叨，不畏刑法，是不懼死也。
　　若使人常不畏死，而為奇者，吾試得而殺之，
　　若人不畏死，世有奇者，焉得取次而殺之？
　　孰敢？
　　誰敢殺識死之人也。
　　有司殺者殺。
　　主刑憲者
　　夫代司殺者，是代大匠斲。
　　秉法之人斲權也。
　　夫代大匠斲，希不傷其手。
　　雖大匠少有傷其手，或失之輕，或失之重。
　　七十五章
　　人之飢，以其上食稅之多，是以飢。
　　賦斂重也。
　　人之難治，以其上有為，是以難治。
　　酷法臨人。
　　人之輕死，以其生生之厚，是以輕死。
　　重滋味，積珠金。
　　夫唯無以生為者，是賢於貴生。
　　求生之厚者，死。求生之薄者，生。
　　七十六章
　　人之生柔弱，其死堅強。
　　神魂在則柔弱，其散也堅強。
　　萬物草木之生也柔義，
　　微生曰義。
　　其死也枯槁。
　　氣存則柔弱，其絕也枯槁。
　　故堅強者死之徒，柔弱者生之徒。是以兵強則不勝，木強則拱。
　　兵務和眾，木要中材。
　　故強大居下、柔弱處上。
　　枝梢處上，根株在下。兵士在前，主軍在後。
　　七十七章
　　天之道，其由張弓。高者抑之，下者舉之，有餘者損之，不足者與之。天之道，損有餘補不足。人道則不然，損不足奉有餘。
　　天貴和順，弓尚調均，大小無偏，高下有等，以此治世，謂之太平。人道不然，奉強遏弱，將少就多，謂就權要。
　　孰能有餘奉天下？唯有道者。
　　分上所有，將濟不足。
　　是以聖人為而不恃，成功不處，斯不貴賢。
　　聖人推功讓祿，德及賢良。
　　七十八章
　　天下柔弱莫過於水，而攻堅強莫之能先，其無以易之。
　　水能淬鐵，不可易也。
　　故柔勝剛，弱勝強。天下莫能知，莫能行。
　　陰能消陽，柔能勝強，天下少有知者，少有行者。
　　受國之垢，是謂社稷主；受國不祥，是謂天下王。正言若反。
　　國之艱難，諸侯當之。天下多難，唯王治之。是謂為政之道。
　　七十九章
　　和大怨，必有餘怨，安可以為善？
　　先有怨惡，後能平治，未足為善。
　　是以聖人執左契符契也，不責於人，故有德司契，無德司轍。
　　有德者，凡事與人符契，不責於人。無德者，常欲使人合轍，故有怨讎。轍猶跡也。
　　天道無親，常與去聲善人。
　　天道無有親疏，常與善人合德。
　　八十章
　　小國寡人，有什伯之器才智之人而不用不任用也，使人重死而不徙。
　　小國無用大道治國之臣，而任有才智之士，使嚴立法制，禁戢人民，使人冒死而遠適他國。聖人欲行大道，不用才智，使人重死而不去也。徙猶移也。
　　雖有舟舉，無所乘之；
　　不勞運動。
　　有甲兵，無所陣之；
　　無有戰爭。
　　使人復結繩而用之。
　　却使還淳。
　　甘其食，美其服，
　　不飢不寒。
　　安其居，樂其俗。
　　家給人足，無有徭役。
　　鄰國相望，
　　四境不侵。
　　雞狗之聲相聞，
　　鄰里相近
　　使人至老死，不相往來。
　　使人一世自足，至死不相借貸。
　　八十一章
　　信言不美，美言不信。
　　直露情誠。
　　知者不博，博者不知。
　　不必釆訪。
　　善者不辯，辯者不善。
　　不假繁豔。
　　聖人不積恣音，既盡也以為人己愈勝也有，既以與人己愈多。天之道，利而不害；聖人之道，為而不争。
　　聖人無積聚，聖人為人，人為聖人，聖人與人，人與聖人，所以轉多轉有也。天道有利而不害，聖人有德而不争也。
　　道德真經次解卷下竟