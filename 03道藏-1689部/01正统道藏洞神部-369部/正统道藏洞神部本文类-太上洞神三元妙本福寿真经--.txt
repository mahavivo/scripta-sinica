太上洞神三元妙本福壽真經
　　經名：太上洞神三元妙本福壽真經。原不題撰人。據後序稱，系元代道士苗善時據古本改編，書成於泰定元年（1324）。假託太上老君說天地水三官本體妙用，勸人誦經求福。一卷。底本出處：《正統道藏》洞神部本文類。
　　太上洞神三元妙本福壽真經
　　開明三景章
　　爾時，大聖祖玄元道德天尊太上老君，在太清仙境紫微天宮，時諸天天帝、諸大天仙、三元帝真、無鞅仙聖，列班朝元，天丁力士、金童玉女，侍衛羅列。時有通玄至德大真人出班奏曰：臣聞五太初分，一真造化，兩儀健運，五炁生成，皆由三元宰御，三官統轄，至四維八極，三界十方，山川海嶽，聖凡人物，禽獸龍魚，草木昆蟲，飛潛動植，盈虛消息，生生化化，無有不屬三元主運。凡居境域，上至帝王，下及兆民，榮顯興衰，富壽康寧，吉凶成敗，禍福灾虞，皆屬三元定分，臣愚，不知三元帝真何因何德，掌握樞機？古今運化，歷劫常存，靈感報應，善惡公私，毫杪不差，惟願大慈細微開示，使諸天人明了通達，修崇皈向。奏畢，九拜，長跪，端珪拱聽。
　　爾時，太上於金光中寂無音響，端然微笑，默視無上文始妙道天尊、金闕帝君，時帝君默契太上密旨，誡告通玄至德大真人曰：吾聞無始無元，先天先地，道非常道，而視之不見，名無可名，而聽之莫聞，玄之又玄，希夷微之密契，妙兮極妙，虛靜極以冥符，三元潛溟溟涬涬之中，五太胎寂寂寥寥之內，中至真於鴻洞，宰太一於混元，不有不空，無聲無象，妙有無有，卓然如在，真無不無，湛兮若存，強名象帝之先，寓號元皇之始，自太極肇而三元造化，從混沌鑿而一炁生成，三極建中，二儀定位，帝宰乎綱維，神御乎樞紐，故天始凝水，地統其源，氤氳混一，元炁中融，化鈞密運，生意綿存，故三元帝君職任宰御，巡歷考校，凡仙官真人、天神地祇、水母三界，萬靈君臣，人物善惡，悉主隸焉。
　　天官誠運章
　　原夫天官體精一而中正純粹，主健運而元亨利貞，雷震風飄，雲行雨施，有無無有，消息如環，釣#1陶造化融一炁，生生不窮，升降屈伸，運四時綿綿不息，正令行乎少昊，至仁發乎暘谷，鼓舞仁風，草木山川成秀麗，化融元炁，飛潛動植悉沖和，孔德成莫大之神功，玄仁變無窮之妙用，主天曹大生之柄，宰天府元化之機，帝德無方，真功罔極，凡天下山嶽府君城隍社令，主職攸司，一切不正神衹君臣人物，悉屬考校，黜陟賞罰焉。
　　地官厚本章
　　道乃萬物之奧，坤為羣類之基，地官融五太于窈窈冥冥之中，坤宰育萬有于化化生生之內，上承天道，體至柔而動則剛，中蘊元黃，用極廣而微之博，包括八荒十壙，乘載四海九州，含萬象而化光，全生生之妙體，貫九泉之脉絡，總密密之玄機，山澤通炁，會風雲于幽谷，地天妙合，激雷電，干太空，東至扶桑，西及細柳，南極南維，北屆北都，中載岱嶽名山，上御崑崙仙境，推盪陰陽之復姤，晦彰日月之夷升否塞，則成冬之收藏泰亨，則發春之化育無情有情之物，總理中黃巨象，微相之形，咸生厚土，故后土功高莫極，中帝德厚無疆，凡人素履行藏，悉承厚載之德，死生安止，咸庇含弘之恩，凡世問九州八荒山川原野不正神祇、妖魔魍魎、幽爽猖亡，為人民患害者，悉屬考校罰滅，及無情有情生成長育，悉隸造造化化焉。
　　水官歸源章
　　夫水官者，大道一源，弘通萬派，聖德淵澄于滄海，神功寂湛于瑤池，深潛莫眹之鴻濛，沖漠未鑿之混沌，晶茫莫測，滔騰混于太空，澄澈無涯，靜止息于先地，能柔能順，用莫之既，可方可圓，深不可量，實滿而不自盈，往來而不失信，其質柔而體至剛，其性下而公用平，其海藏也，韞金玉珠珍，其源流也，育餛龍魚蜃，細無不入，大無不包，神其變化，則傾山倒嶽，攻其堅強，則貫金透石，道濟天下，載萬斛之巨舟，光澤世間，印千川之皎月，體之若此，升降自然，故上善若水，利萬物而不争，至神如天，歷千古而無變，汪洋清潔，溥博柔和，與天地大通，共虛空同體，滋生萬物，澤育群生。奈凡流莫曉洪澤之恩，徒為望洋之嘆，凡江海河讀，川源溪澗，井谷潭池，龍宮海藏，一切水淵神母，毒龍蛟蜃，魚鱉水怪諸妖，與人為害者，咸隸考校伐戮焉。
　　三元體妙章
　　夫先天太玄至真混元中黃之元炁，洞淵清澤之元精，暘谷青華之妙道，三元若此，人亦如然，若夫世問善信賢良，夙植功德，得聞如上妙微，冰消幻妄，清靜身心，淵毓元精，綿息元炁，寂照元神，混神炁精，沖凝天谷，復無極至真之妙道，劫運長存，獲無量壽，受無量福，其聖功玄德，不可思議，吾代奉太上慈慧妙音，宣揚重說三元呪曰：
　　大哉玄元始，妙道自然然。真陽冥赫赫，真陰密玄玄。真宰沖漠眹，極肇生諸天。元皇析五太，建極主三元。三元融五炁，造化人坤乾。三才氤氳混，萬物生生焉。惟人最慧貴，真性體高天。無為至清靜，秉昇道德全。純粹如玉瑩，剛明體金堅。如坤柔厚德，如水善方圓。性本無生滅，心生成倚偏。四非縱八識，愛惡生妄缘。苦海浪翻復，滾滾喪真源。太上憫慈救，強道作法船。濟人登道岸，無柰人狂顛。渾流無定止，甘心墮幽泉。輪回諸苦趣，長劫業火然。暴棄不自悔，執昧深可憐。心息無生滅，心清罪業蠲。心空超八識，心浄絕諸愆。心純無妄偽，心明光慧圓。心通無障礙，心了樂象先。但肯回心正，火中生金蓮。迷昧為下鬼，明悟登上仙。寶固精神炁，三元復本然。無量大功德，妙微難言宣。洗心志專精，齋心至敬誠。誠誠中應感，自然咸利貞。不空真妙象，無色無臭聲。神化妙難測，寂明中洞明。釋一切罪厄，消一切灾迍。行止常清吉，福祿壽康寧。三元微妙道，如意大光亨。稽首誠不二，敬信力尊行。心君常安泰，天下永和平。
　　三官慈誓章
　　時，三元三官帝君聞是經呪，即九禮太上道前，端珪而誓曰：臣然主任三元，巡訪考校，常清靜體道，無為自然，亦不自知己美，今聞如上法音，誓願傳教世間，凡良善男女，有能受持三元齋戒，澡沐身心，誦味是經，敬持真呪，精進力行，如太上勑命，普告諸天仙聖、三元官曹攸司、三界十方神祇等，如有世間持誦是經呪者，隨其誠意，即為赴感護衛，拯救水火兵盜病患，生產船幾栰苦厄灾傷，宥釋夙生見在一切冤愆罪障，保其精進無上至真妙道，即令夙疾普消，精神清健，形質康安，增延福壽。奏畢再拜。是時通玄至德大真人與諸天天帝天仙、三元仙聖、無鞅仙真，同聲讚詠，歷劫未聞如上妙旨，得悟三元大本，三官願力，皆真歡至樂，天樂雍肅，清音妙韻，天花天香馥朗，十方仙聖神真恭禮，各復元所，普願人天敬信奉行。
　　太上洞神三元妙本福壽真經竟
　　後序
　　本元天性，清寂虛明，了無慾情，安有善惡，心念一起，邪正區分。嘗聞上古君臣民物，皆真真實實，朴朴純純，初無貳心，咸有一德，自然三元融暢，一性慧靈，中古以來，尚機智聰明，流心情妄，貪嗔好勝，嫉妬好争，詐偽奸邪，驕奢欺昧，了無覺知，終不改悔。人慾甚而天性喪矣，致冤枉罹禍，良善受殃，苦屈無伸，以其上下邪氣交征，感生疫癘兵兇，飢荒奸盜、鬼神陰毒，魔怪興妖，灾害並生，以至病疾傷殘，性命夭祈，苦哉！我太上慈憫，上帝降衷，職任三官天曹府司，每遇三元巡訪考校，昭彰功罪，伸理曲直，赦罪救苦，解厄拯危，有功德者，賜福禄壽，以至子孫賢哲榮顯，作罪業者，罰戮勦除，以至子孫愚頑淩替，聖明公直，報應如響，自然而然，萬無一失。此經太上妙玄三元道德大體妙用，聖力神功，俾夫志士修真明本，反朴還淳，復上古之玄風，證至真之妙道。僕受授古本，校正分章，使夫易曉玄理，精明道心，上祝皇圖永固，聖壽遐昌，次願善信齋心誦持，誠意修奉，庶不負太上聖慈，道濟天下，三官願力福祐人間。仲庵王居士一見誠誦喜躍，發心勸緣繡梓，普化人天、同歸正道，豈小補哉！泰定甲子陽至日，金欄紫衣玄一高士臣苗善時頓首敬序。
　　#1『釣』，疑為『鈞』之誤。