太上玄靈北斗本命延生真經註解
　　經名：太上玄靈北斗本命延生真經註解。原題崆峒山玄元真人註解，疑係宋元間道士撰。假託李白、蘇軾作序。注文以心性修煉為主旨。三卷。底本出處：《正統道藏》洞神部玉訣類。
　　北斗延生經註解序
　　原夫太素未分，無光無象，混黃成化，有始有終，則昇清而滯穢，輔善而貶兇，置百二十曹局，列於冥府，造三十六部經，祕於瓊宮，度天人之有道，啟含識之不矇，余歎曰，莫非三界十方，天地人倫，斯為以而道之紀也。今竊見聖世，幸逢豐年，得遇皇朝，將道德而安家邦，效勳華而育黎庶，而況天下晏然，太玄彰耀，今即啟有道之心者，扶風氏等志奉日新，慕真歲久，禱天祐而制凶魔，求師訓而傳道要，遂得遇崆峒山玄元真人，明龍漢之玄文，演赤明之妙奧，教符十洞三乘，化列萬機一義，註解《北斗延生經》一卷，上則有飛神金闕，中則有保國寧家，次則有延齡益壽，普度有情之品，同登無礙之門，於是謹作斯文，用題經首。李白謹序。
　　太上玄靈北斗本命延生真經註解卷上
　　崆峒山玄元真人註解并頌
　　太者，至極也，上者，崇高也。玄者，幽遠也，靈者，神用也，北斗者，運行之機要也，本命者，元來之性也，延生者，長存不壞也，真經者，進通真妙之徑路也。○大眾大聖天真垂訓，誘化世人，窮通有漏，究竟無為，內使沖和，外合機要，變化飛昇，遊宴玉京矣，奈何世人迷惑真道，恣縱貪癡，三業齊生，六情並起。三業者，貪嗔癡也，六情者，眼耳鼻舌身意是也。既起三業，六情則生障礙，既有障礙，則生煩惱，既有煩惱，種種纏縛，轉乖真趣，意馬顛狂，心猿奔竄，散失靈源，敗壞真炁，罪積丘山，善無塵露，南辰减筭，北斗除年，死入酆都，受諸痛苦，劍樹刀山，鑊湯爐炭，拷掠無停，悲號莫息，眷屬空啼，親姻謾泣，直饒品貴封侯，任使富豪敵國，贏得獨受恓惶，到此盡皆何益，争知辯其濁而曉其清，抱其真而歸其一。
　　頌曰：
　　太上真詮度世迷，破邪歸正戒貪癡。
　　暫時緣假情非樂，元舊家鄉景最奇。
　　幾縷曉煙橫遠嶺，一彎斜月照寒池。
　　欲知本命延生理，悟取玄元造化機。
　　爾時太上老君，以永壽元年正月七日，在太清境上太極宮中，
　　爾時者，即此時也，太上老君者，乃天地之祖，萬法之宗，聖德巍巍莫可測也。以永壽元年正月七日者，杳冥之中，劫壞長存，本無期數，強以曆名。在太清境上太極宮中者，逍遙之界，自在之鄉，玉殿巍峨，瓊樓森聳，金碧燦斕，霞彩流輝。於是我太上老君居其所而萬神衛之，但世人只知太上老君在碧落之上，不知只在人身中矣，故云自己三清，何勞外覓。
　　頌曰：
　　大道幽微莫可窮，就中深隱妙玄功。
　　豈須雲外求真覺，但向身中覓祖風。
　　識得舊時來者路，從他花木任成叢。
　　修之不取如斯理，掬水招蟾到底空。
　　觀見眾生億劫漂沉，周回生死。
　　且夫眾生本與天地齊功，聖賢同體，悟則為聖人，迷則是凡夫。○大眾悟者，悟真常之妙用，奪天地之變通，保真養性，鍊魄澄神，空其心而意寧，絕其慾而神清，萬物不著一心，無漏行滿功成，自在无為，逍遙於物外矣。迷者，為迷其真覺之性也，仗父母動靜之和炁，托陰陽造化之精源，投胎假像，氣滿形全，十月數足，乃生化為人矣。既又得箇四大五蘊，假合幻化色身，纔曉東西，漸分南北，又早眼觀邪色，耳聽邪聲，舌了邪味，鼻聞邪馨，意貪迷欲，心起愛憎，用則是非，動生曲昧，種諸惡根，受報三塗，億劫漂沉，輪迴生死矣。於是太上老君開大神通，眼放大神通光明，觀見眾生流浪生死，無有盡期，故以發哀愍心，廣垂真教，為度世之舟航，使眾生悟無相之相，認無形之形，庶得長生自在，永息於輪迴矣。
　　頌曰：
　　本來容貌豈迴輪，只為貪癡入夢頻。
　　幸是壺天含混沌，忍教心地起根塵。
　　有無之內尋虛假，空色其中覓的真。
　　歸去故鄉風景好，野花啼鳥綠楊春。
　　或居人道，或在#1中華，或生夷狄之中，或生蠻戎之內，或富或貴，或賤或貧，暫假因緣，墮於地獄。
　　蓋以為眾生量其緣業，隨果受生，或生於中國，或生於蠻夷，或居富豪長者之家，或在貧窮下賤之戶，暫得為人，多有從其所欲，不自覺知，縱情作過，恣意為非，三尸儘自般調，六賊任從唆狡。○大眾貪財好色，口是心非，嫉能坏賢，欺天罔地，不忠不孝，不實不信，損於賢良，害於溫善，犯天地禁戒，違真聖科條，探巢破卵，殺害眾生，造諸罪愆，無時自省，化身中三萬六千神，變作八萬四千塵勞業，火焚身禍無由免，四大五蘊盡逐地水火風而散，唯有悠悠窮魂為在日暫假因緣，貪迷不省，墮於無間之獄，而豈不知哀哉乎。但人生堂堂六尺之軀，空凭洗漱，羅綾結束華裝，愛護其體，誰是肯保真養命、鍊性存神底，故我天尊垂其經法，引導眾生，速令頓解，悟入無為之妙矣。
　　頌曰：
　　春日壺天景最長，雨晴煙暖麗風光。
　　可憐新燕來華屋，卻笑遊蜂逐暗香。
　　綽綽芳葩明小圃，絲絲嫩柳拂橫塘。
　　堪嗟無限韶華景，蝶戲蜂遊弄翅狂。
　　為無定故，罪業牽纏，魂繫陰司，受苦滿足，人道將違，生居畜獸之中，或生禽蟲之屬，轉乖人道，難復人身。如此沉淪，不自知覺，為先世迷真之故，受此輪迴。
　　且夫天堂地獄，皆在人之所行矣。故曰善惡無門，惟人自召。若人在世，能積其善者，則天地覆載，日月照臨，鬼神欽禮，真聖護門，既然得真聖護佑，後則福慶臻身，禍殃遠體，乃為智人，列名於玉清矣。○大眾但世人不省萬物之中唯人最貴，如何是唯人最貴？能奪天地之機，解測陰陽之理，通幽究玄，導達真理，得道昇仙，唯人可達矣。但人生不知自身中有如此之聖，只恁無端狂妄，所作放蕩六欲七情，恣縱十惡五逆，不敬三光，辱於九祖，以日累月，罪積如山，魂繫陰司，受諸痛苦，豈分晝夜，萬死千生，無由出離，直待受苦滿足，暫得超生，卻墮於餓鬼，傍生駝騾象馬禽蟲之屬，如此沉淪，永失於人身矣。嗚呼！為迷無益狂非事，故棄真如別掛皮。
　　頌曰：
　　只為無端智太愚，政令魂識繫鄧都。
　　陰官攝問空悲噎，獄卒凌持饅嘆吁。
　　縱得暫時離地府，將違舊徑別形軀。
　　傷嗟打在傍生裹，再望人身萬劫無。
　　乃以哀憫之心，分身教化，化身下降，至於蜀都，地神湧出，扶一玉局，而作高座。
　　即是太上為歎眾生漂況六趣，受報三塗，分身教化，化身下降至於蜀都，其時日月不轉，星辰停輪，天地肅清，河海晏然，於是地神湧出，扶一玉局，而作高座。○大眾此義何為也？蓋因非有罪之聖賢，無無罪之凡夫，闡大威神之力，使眾生不種罪根，悟其大道，為大道无形无名，无以卓望，難為言說，故立此諭法，故太極真人頌曰：大道雖無心，可以有情求是也，乃以哀憫之心，分身教化，化身下降者，但眾生能發哀憫之心便是也。○大眾如何可說太上卻又眾生是也，國雖有律，犯而禍及於身，人所無愆，刑乃豈縈於體，但能省非改過，不造罪愆，則萬禍不侵，豈不然乎哉。故《度人經》云；爾不樂仙道，三界那得過，其欲轉五道，我當復奈何是也。至於蜀都者，若論世說，蜀都昔是帝王所居之地也，乃山河之宗祖，寔宇宙之紀綱，斡運於天下，變化於魚龍，昔為都時是也。若論道說蜀都，乃是身心也，故《九老集真論》云：太平風月皇都景，諸國來朝賀聖恩是也。心比著帝王，身諭著蜀都，心若正兮，百骸暢悅，萬神和榮，心若邪兮，三尸奪命，六賊欺公，禍罹厥體，則流浪於輪迴矣。地神湧出者，是心地發意也，扶一玉局者，乃天真之寶位也。但能發心建意，不造邪見，不種罪咎，參求大道之門，頓悟無為之性，不迷六欲之愆，得證十華之位，逍遙物外，與道合真矣。
　　頌曰：
　　莫閉青宵路不通，幻身須信轉頭空。
　　休言取次達玄理，不辦真誠謾設功。
　　慷慨撞開生死戶，英雄跳出繫囚龍。
　　逍遙物外無為客，日月擒來掌握中。
　　於是老君昇玉局坐#2，授與天師《北斗本命經訣》，廣宣要法，普濟眾生。
　　是時太上老君昇玉局而坐，演三乘教法，說北斗本命延生之妙理，授與天師，開化羣品，咸令悟道者也。○大眾且夫眾生恣縱七情，有罪愆而有地獄，貪迷五欲，無妙果而無天堂，自不知覺於三毒十惡之中，沉溺愛河，流浪生死。是故太上說此真經，化導世人不生邪見，於朝暮之間，無論他非，常搜己過，剉銳戒言，自當懺悔，用法水而洗滌塵勞，磨寶鑑而照明這箇，清净身心，體合道用，元神居於丹闕，慧光照於玉山，四大俱安，百骸自理，內外虛明，上下寂照，陰陽交媾，往來無窮，混成一炁，鍊就大丹，變化飛昇，玄玄莫測也。凡質既然合道用，聖功休慮不能成。
　　頌曰：
　　鍊就丹砂體自然，圓通象外見壺天。
　　利名總是他家事，道德都為我計緣。
　　風定雨晴波漾碧，煙消雲散月華娟。
　　靜中觀見莊嚴境，物物頭頭玄更玄。
　　是時，老君告天師曰：人身難得，中土難生，假使得生，正法難遇。
　　竊以想死生輪迴之中，於胎卵濕化之內，或是深山，或於荒野，或居草木，或在江河，猪狗牛馬，驢騾業畜，毒蟲猛獸，虎豹豺狼，蝦蠏魚鼈水族諸類，鳥獸飛禽，種種形變六畜羣毛，一切傍生之類，浩浩無邊，豈知於數矣，若人比及於禽獸，則萬中無喻其一焉。○大眾等閑壞了汝不錯矣，縱得箇人身，生於化外邊夷，亦是有愆，故居彼地，汝等曾聞北海之外，有一國名曰婆耶，其國中人，夏居於山，冬隱於穴，寂寥衰草，連天瀟灑，黃風捲地，寒披毛葉遮身，饑食禽蟲充腹，仁義既無，道德何知，恣意縱情，為非作過，難進於仙階，易沉於鬼趣矣。今既得居三教流行之國，五常治政之邦，中土生為人者，豈不是積德而至於此也，縱得人身亦於中土，多又執於邪見，不遇正法，強說聰明，自誇己勝，詐曉玄門，謬通經法，展轉沉迷，不能見於道矣。不識正真三教理，又來塵世一遭休。
　　頌曰：
　　六道輪迴事可吁，且於方寸用工夫。
　　耍猿縱後千般有，劣馬降時半件無。
　　俗景混成秋夜月，根塵分付碧瓊壺。
　　家鄉咫尺風光好，拂袖呵呵進坦途。
　　多迷真道，多入邪宗，多種罪根，多諸巧詐，多恣淫殺，多好羣情，多縱貪嗔，
　　多沉地獄，多失人身。如此等緣，眾生不悟，不知正道，迷惑者多。
　　皆為眾生善根淺漏，智識昏濁，不肯忠於君，不肯孝於親，貧不守其分，富不施其恩，不求於善利，不濟於困乏，墮慢於三光，拋擲於五穀，但只區區向苦海之中貪財好色，兀兀在牢籠之內競氣爭名，不信罪福，慳貪嫉妬，殺害羣毛，烹炮犬豕，斷他生命，自塞膿身，倚勢豪強，欺凌卑下，啖嚼葷腥，口出穢語，談說是非，動生兩見，遇齋醮者起破壞之心，見修真者發不信之意，種種無端，昏迷智識，多沉地獄，多失人身，不見正道，唯入邪宗矣。○大眾如何得見正道？不著聲香味觸法，不起慳貪殺盜淫，發大智慧清净身心，內觀於六根四大五臟百神，憑何便動這形骸，仗甚後教他語話，一息不來，後四大撇然休。
　　頌曰：
　　分明身內隱玄微，休起慳貪著境迷。
　　大道悟時真有興，世情省後只堪悲。
　　莫因濁濫躭諸惡，且好清心變五衰。
　　神性俱無塵垢染，廓開天地顯靈基。
　　我今哀見此等眾生，故垂教法，為說良緣，令使知道，知身性命，皆憑道生。
　　且以聖人垂科，千方萬便，隨機設教，立法度人，咸令眾生悟其大道，知天地萬物皆憑道生矣。且夫大道從不有中而有，於不無中而無，信乎難言哉。乃天地無形之時，於清濁未判之際，杳杳冥冥，昏昏默默，聽之而無聲，視之而無形，恍恍惚惚之中而有五太，五太劫終，結凝一炁，化為混沌，又經九萬之劫，其中漸生玄黃，於是元皇中理精養炁足，激開混沌，二炁濳分，三才始立，清炁凝而上浮為天，濁炁結而下沉為地，布日月星辰，置山河海嶽，寒暑推移，陰陽昇降，產生萬物，莫離大道也。故《清靜經》云：大道無名，生育天地，大道無形，長養萬物是也。然而天地乃道之子，日月乃道之孫，天地非精炁而不成，日月非精炁而不明，草木乏精炁而致死，人形竭精炁而不存。故人不遠於道，道不離於人，乃人身抱道，與天地同體，凡欲修真，可秉天之用，乃道則成矣。《陰符經》云：觀天之道，執天之行，盡矣。凡學道之人，但能觀天之用，執天之行，善矣，好鍊陰魄而變作陽神，改凡軀而換為仙體。
　　頌曰：
　　會得從來萬法緣，含光寂照動幽玄。
　　五行混出壺中景，七返烹成象外天。
　　默默金烏飛絳闕，綿綿玉兔翫輝蟾。
　　誰知這箇真消息，不遇奇人未可傳。
　　了悟此因，長生人道，種子不絕，世世為人，不生無道之鄉，不斷人之根本。
　　如能發其上善之心，戒諸惡根，絕除人我，填平愛欲之坑，頓脫繫囚之索，祛迴有漏之心，覺悟無為之性，忻忻然乎哉。○大眾悟其大道，將來獲何妙果？不經苦惱，不入地獄，百福濳臻，千灾蠲去，所望遂成，自然衣祿，延永遐齡，安居樂國。故《清靜經》云：上士悟之昇為天官，中士悟之南宮列仙，下士修之在世長年是也。但眾生種於惡者，則不生其福，造其善者，則不起其殃，且如發大高見，頓開悟解，思真念聖，滌穢清心，獲无上之利益，別人豈得你底受用，好種於善功否，故積善有善果，行惡有惡報。又《生神章經》云：善惡功過，毫分無失是也。於前生今世過去未來見在三世，胎卵濕化，四生六道，富貴貧窮，賢愚下賤，餓鬼傍生、駝騾象馬，地獄天堂，皆在人之所積。故儒書云：積善之家爻有餘慶，積不善之家必有餘殃是也。思之好洗心向善，念罪福因緣，善惡報對，如影隨形，似谷應聲，嗟哉，莫曲心邪見，害他利己，讒妬賢良，寃讎結累，好混世和光同塵，順義量力，建功隨緣，辦道常行方便，濟物施恩，自然天以蓋之，地以載之，日月以照之，鬼神以敬之，永不生無道之鄉，終不斷人之根本，咄！好憑智慧擒龍手，搠碎從來混沌心。
　　頌曰：
　　誰能頓覺募#3玄微，慕到玄微得妙機。
　　方信菊開征雁亂，須知柳暗舞蜂稀。
　　落花流水虛華夢，野鳥孤雲實可依。
　　這箇幽棲宜早悟，青山門外慶雲飛。
　　更能心修正道，漸入仙宗，永離輪迴，超昇成道。
　　但眾生常懷克己，所作均平，孝至於親，忠至於君，敬於天地三光，遵於古今賢聖，溫良謹行，恭讓義謙，更能洗心，向六欲之中鍊性，出五濁之外，灰心養智，隱跡韜光，外滌其塵，內保其神，捉金晶於玉泉，戰龍虎於丹鼎，神水灌黃芽而百關俱通，羊車載靈元而諸神盡悅，清净其形，保愛其神。如能若此者，自無分別，自無愛憎，自無繫縛，自無取捨，自無去來，自無染著，自無煩惱，六欲不生，三毒消滅，永離輪迴，超昇成於道矣。○大眾思之本來無為，湛然虛寂，卻煩惱障礙，從何而生？皆自六欲七情而起，悟來為十善行，迷來變十惡業，省則有智慧圓融，逍遙無礙，迷則煩惱顛倒，妄想愚癡，沉溺愛河，流浪生死，向六道內任波吒，墮三途中獨受苦。嗟乎！好心修正道，漸入仙宗，鍊性保神，益智靜心，虛寂內外，洞照玄明，功行得就，五老啟迎，不分神形，合道飛昇，是乃永離輪迴，超昇成道，能如此者，玄哉玄也。
　　頌曰：
　　回心祛己出塵籠，反樸歸真悟正宗。
　　山色秀因昨夜雨，花英落為曉來風。
　　神光照處玄無極，慧化通時妙有功。
　　法眼閃開真境界，一輪皓月正當空。
　　我故示汝妙法，令度天民，歸真知命。
　　且夫太上憫見眾生造諸惡業，罪結酆都，報對循環，寃讎反覆，展轉迷途，流浪生死，而乃垂其妙法，故示天民，令使知性知命，歸真悟道矣。○大眾性者何也？命者何也？從道受生謂之命，掌握大道謂之性。是知人命有限，本性無生，故老君曰：有生必有死，無死亦無生是也。且如人生，大限三萬六千日，世間能幾七十春？皆是起其諸惡，知識昏亂於苦海迷津之內，遑遑而輪轉無停，向四生六道之中，汲汲而競沉苦趣，是因此之故，而頻頻改頭換面，思之從來，真如之性，自於無始已來，幾曾有生有死，為是眾生迷惑，失其本真，昧其本性，隨業力以昇騰，量緣果而生滅，如此，後怎生得出於生死，悟其真性歸於道矣。但內觀其心，外閉其門，戒其慾，净其身，邪可以正，止可以行，愛存於氣，保養於神，綿綿終日，若亡若存，道功無虧，飛昇玉清，豈不為幸矣。念太上萬法千方，種種闡化，立經教，留科法，為明黑暗之寶珠，作開天門之鎖鑰，乃度世之舟航，寔登真之梯凳，點化世人，咸皆歸真見道矣。思量聖人苦苦演化，欲度眾生，怎忍負於聖德矣。好！回光返照真空境，笑！鬼哭神號不住停。
　　頌曰：
　　嗟哉六道路崎嶇，争似回心悟太虛。
　　决破箇中無內有，始知身內有中無。
　　澄澄皓月臨江水，湛湛玄珠晃玉壺。
　　但汝欲求超世事，直須宜下實工夫。
　　可以本命之日，修齋設醮，啟祝北斗、三官五帝、九府四司，薦福消灾，奏章懇願。
　　凡世人能於本命之日，肅嚴净宇，露布香燈，廣陳法事，志心投告，進表達詞，啟祝北斗本命諸神，請福祈恩，變灾為慶，以濟世人矣。乃太上憫眾生漂流苦海，沉溺迷津，生復生兮三途出沒，死更死兮六道奔波，特以垂示經文，引歸正路，若能於甲子本命及諸齋辰穀旦，澄心潔己，誓盟九清，省於前非，戒於後過，啟祝自己身中本命元神，庶得消愆散禍，去否迎祥。如何啟祝自己本命元神？但只向自己本心齋戒，改過遷善便是也。齋醮者，齋是戒心，醮是誠意，洗滌身心，自能悔過，方可獲福矣。故有頌云：自家心病自家醫是也。如何是自己身中元神？蓋天有北斗，人身亦有，天有三官五帝，人身亦有，九府四司，人身皆然。蓋人身亦有北斗者，乃心也，斗能運轉四時，旋行眾曜，心能斡旋萬化，總領百神，故曰北斗者，心也。三官者，乃是三魂也，五帝者，即五臟之神也，九府者，九竅也，四司者，四肢也。若能攝養三魂，調和五臟，降伏九竅，保運四肢不著塵境，斷絕俗情，明了玄微，清虛知識，洞照無礙，飛行物外，到這門庭，請福祈恩，豈不妙哉者也。故聖人立此有相之外緣，引證無為之內照，咄！這般消息君還曉，點破青霄萬象閑。
　　頌曰：
　　回心返照滅塵緣，悟得元來見自然。
　　三界空花飛世境，九清丹桂隱幽玄。
　　道心還若波中月，法性應如火內蓮。
　　劫壞洞觀無一物，青山依舊聳遙天。
　　虔誠獻禮，種種香花，時新五果，隨世威儀，清净壇宇，法天像地。或於觀宇，或在家庭，隨力建功，請行法事，功德深重，不可具陳。念此大聖北斗七元真君名號，當得罪業消除，灾衰洗蕩，福壽資命，善果臻身。
　　夫冰炭不可以同爐，賢愚豈可而並居，冰炭不同爐，因本性兩異，賢愚不並居，為見覷各殊，冰不自知而凍結，炭不自知而炎成，賢不言而智清，愚不言而智濁，賢者常懷義禮，唯恐傷於彼，愚者每行不仁，猶恨損其身，哀哉愚輩乎！故《尚書》云：吉人為善，惟日不足，凶人為不善，亦惟日不足是也。夫在世眾生愚癡，不省種種為愆，豈知善惡皆天官記錄，分毫無失矣，是知行及三千，超汝為仙，若罪盈八百，命應促滅，向酆都獨受於辛酸，累子孫定招於困#4，嗚呼，於是我太上為嘆十洲三島，路上寂寂，六道四生，途中冗冗，故以經說因緣，科垂報對，俾賢者進於善，使愚者戒其惡。是以方便隨機，教化愚昧，立此科格，定其禁戒，凡有惑心，欲求悔過，令眾生清净壇場，肅嚴法席，羅列香花，陳獻時果，請行法事，隨力建功，乃得功德重深，而不可陳述也。是知大道於虛旡中而有，且以本性於不旡中而旡，孰能指說哉。故《生天得道經》云：杳杳冥冥清靜道，昏昏默默太虛蹤，體性湛然無所住，色心都寂一真宗是也。故知非邪不顯其正，無假豈辨於真，說此妙法，點化眾生，知其善惡因緣，不可縱意為非，不可恣情作過，方漸入於妙門，庶得悟其道用，物外玄微豈出於方寸者也。咄！只因不識元初相，綰住真空直至今。
　　頌曰：
　　絕除情慾乃修真，肯辦修真自出塵。
　　名利是非宜與恨，松風皓月可為鄰。
　　直須打破幻中影，却保從來身外身。
　　借問世間學道者，休因色相起疏親。
　　凡有急難，可以焚香誦經，尅期安泰。於是說大聖北斗解厄應驗曰：
　　大聖北斗七元君，能解三灾厄。
　　頌曰：
　　六緣味觸與聲香，化出三灾患禍長。
　　空笑蜃樓生海角，却迷雁字遠穹蒼。
　　不知物假因何物，須信良由可自量。
　　剛向野漢雲影裏，盤桓無語立斜陽。
　　大聖北斗七元君，能解四煞厄。
　　頌曰：
　　六塵多為不能除，四煞相刑起患虞。
　　既是怪邪降未得，自然魅鬼鬥欺誣。
　　狂風斷送庭前菊，驟雨摧殘江畔盧。
　　空恨這般瀟灑事，劫終劫始現還無。
　　大聖北斗七元君，能解五行厄。
　　頌曰：
　　須識元初舊主公，神形高出五行中。
　　鬱羅本豈白雲鎖，苑藪何曾綠水通。
　　萬法謾然唯古月，千言應是只宗風。
　　有為有相多端異，不昧觀空方見空。
　　大聖北斗七元君，能解六害厄。
　　頌曰：
　　七元大聖智通幽，六害緣何敢出頭。
　　風掃暮雲山不動，月沉寒浪水湍流。
　　空因實相知真相，塵睹貪憂覺幻憂。
　　但肯日時生鑑戒，自然光滿四神州。
　　大聖北斗七元君，能解七傷厄。
　　頌曰：
　　寶臺玉府道含真，七賊駸尋鬥損因。
　　風樹只堪驚好夢，月漢實可恣閑行。
　　鍊丹不在金和玉，保性休迷濁共清。
　　但要心頭諸漏息，自然火內碧蓮生。
　　大聖北斗七元君，能解八難厄。
　　頌曰：
　　頑性皆因逐世囂，幻生八難受煎熬。
　　不知形體來憑限，須信年光去莫逃。
　　忍起一心迷愛慾，却甘百禍苦籠牢。
　　罪成懺悔何堪倚，寶鑑頻磨無半毫。
　　大聖北斗七元君，能解九星厄。
　　頌曰：
　　否泰交宮豈解憂，九星那肯降愆尤。
　　都緣一點靈明暗，放縱羣魔競出頭。
　　別了故園無意戀，却迷幻樂苦貪求。
　　問君不脫纏身索，神性何時得自由。
　　大聖北斗七元君，能解夫妻厄。
　　頌曰：
　　配合誰知隱大羅，鍊時當要束羣魔。
　　陰陽暫得歸元路，神性應須出愛河。
　　翠嶺夜觀山月秀，碧溪曉覺海風和。
　　堪嗟未悟狂徒子，不顧真空濫者多。
　　大聖北斗七元君，能解男女厄。
　　頌曰：
　　靈明元本不差殊，相貌隨因則異途。
　　水漫雲寒波自凍，日昇煙煖凍還無。
　　寂然幸是常清靜，智性須教惹患虞。
　　只恁失其真妙理，閻浮往復廢工夫。
　　大聖北斗七元君，能解產生厄。
　　頌曰：
　　識因迷復昧塵埃，諸漏情開道不諧。
　　幼去老回衰幻相，出重還入假形骸。
　　輪迴削盡莊嚴境，濁穢遮交寶鏡臺。
　　今勸世間真上士，好修無去亦無來。
　　大聖北斗七元君，能解復連厄。
　　頌曰：
　　神性無為無繫囚，復連非累自何由。
　　物華不識元同異，真理埋蒙使未周。
　　八苦競來生障礙，十纏并凑起驚憂。
　　也知似恁何方晚，祛已迴頭一例休。
　　大聖北斗七元君，能解疫癘厄。
　　頌曰：
　　炎凉風雪去還來，斷送殘軀結眾灾。
　　攝養不知調暢理，貪癡甘分損形骸。
　　六賊偷耗圓光少，五鬼津般疫禍催。
　　除是自真開大聖，扶危脫患拯輪迴。
　　大聖北斗七元君，能解疾病厄。
　　頌曰：
　　凡夫欲要出塵泥，自病休教用彼醫。
　　心地不能除執見，口談真教濟何為。
　　鏡前未到元無跡，月下雲生本亦輝。
　　中道兩邊都不立，笑歸岩畔指寒溪。
　　大聖北斗七元君，能解精邪厄。
　　頌曰：
　　頑心不肯滅諸緣，塵界精邪鬥見前。
　　真靜道玄增日减，癡貪俗樂轉時憐。
　　形容漸次衰華室，神水偷那損玉田。
　　争似省知煙月事，保存正炁壯童年。
　　大聖北斗七元君，能解虎狼厄。
　　頌曰：
　　玄元妙道太幽微，樸散虛旡誰得知。
　　歷劫未常生與滅，迴黃應是醒還迷。
　　秋天幸有無雲月，曲岸安詳恐污泥。
　　伏虎擒龍端的處，也須真箇在男兒。
　　大聖北斗七元君，能解蟲蛇厄。
　　頌曰：
　　莫令元識換重更，性定諸塵自不生。
　　猿馬得於煙嶺寐，蟲蛇儘縱迅雷驚。
　　春芳谷中鶯吟日，幽浦溪頭燕弄晴。
　　對景自家承當得，萬山風月轉分明。
　　大聖北斗七元君，能解劫賊厄。
　　頌曰：
　　有誰預可制凶危，雲外玄玄乃得披。
　　先地先天通正理，劫初劫壞自無期。
　　廓明內外圓融事，覺照仙凡造化機。
　　一戰卒然妖怪盡，耗賊蹤跡眇無知。
　　大聖北斗七元君，能解枷棒厄。
　　頌曰：
　　縛住頑心不亂為，三千刑憲自亡威。
　　頓開妙覺金枷脫，大啟玄風玉扭摧。
　　曉岸洞明仙隱隱，寒潭朗照月依依。
　　教君會得高天理，苦樂元來只在伊。
　　大聖北斗七元君，能解橫死厄。
　　頌曰：
　　真覺圓融保混成，玄華上下廓然清。
　　寶珠萬古光何暗，玉洞千開道本明。
　　為縱六根迷不悟，情開諸漏死還生。
　　欲求高出輪迴徑，方寸靈明莫用輕。
　　大聖北斗七元君，能解咒誓厄。
　　頌曰：
　　滯網浮生不鍊修，苦迷幻化恣貪求。
　　逍遙元相塵籠閉，無礙真靈慾柩囚。
　　惱至誓盟心樂道，事消還有道心休。
　　驅驅碌碌迴輪走，問汝何時是徹頭。
　　大聖北斗七元君，能解天羅厄。
　　頌曰：
　　無為真理去無蹤，皆是心迷路不通。
　　亘古只因貪世欲，迄今綰住昧玄空。
　　鶯吟那解楊梢綠，蝶舞寧知花蘂紅。
　　天殺天生恩害事，好求幽奧破昏矇。
　　大聖北斗七元君，能解地網厄。
　　頌曰：
　　須知世慾患身多，好躍高情越網羅。
　　貪愛遂心平地少，癡慳恣意轉成魔。
　　坑深求出應勞力，未壍之時莫剝那。
　　雲水煙濤從汗漫，小舟輕泛過迷河。
　　大聖北斗七元君，能解刀兵厄。
　　頌曰：
　　世上刀兵有幾般，是非叢裏謾相干。
　　語言讒毀如鋒刃，心地含容便覺寬。
　　一念改修祈度劫，坦然燈火也成寒。
　　中天自有璇璣主，斡運扶持總不難。
　　大聖北斗七元君，能解水火厄#5。
　　頌曰：
　　慾海滔滔浩接天，炎炎業火解燒原。
　　虛明湛寂清無浪，柔順寬容冷不煙。
　　色相兩空心自靜，是非無染任隨緣。
　　水升火降成真道，高架津梁濟大川。
　　於是七元君，大聖善通靈。濟度諸厄難，超出苦眾生。若有急告者，誦保安乎#6。盡憑生百福，咸契於五行。三魂得安健，邪魅不能停#7。五方降真炁，萬福自來并。長生超八難，皆由奉七星。生生身自在，世世保神清。善似光中影，應如谷裹聲。三元神共護，萬聖眼同明。無灾亦無障，永保道心寧。
　　頌曰：
　　降伏邪魔心自寧，七元大聖善通靈。
　　常令性似無雲月，勿要情如有浪萍。
　　外滌煩襟除點污，內磨玄鑑破昏冥。
　　自然八難三灾滅，影響皆由奉七星。
　　太上玄靈北斗本命延生真經註解卷上竟
　　#1『或在』，《太上玄靈北斗本命延生真經註》（下簡稱《真經註》）和《太上玄靈北斗本命延生經註》（下簡稱《經註》）皆作『生在』。
　　#2『玉局坐』，《真經註》作『玉局座』，是。
　　#3『募』，據下文，當作『慕』。
　　#4『困』，疑為『困篤』之誤。
　　#5『大聖北斗七元君，能解刀兵厄……能解水火厄』，與《經註》本同，《真經註》本作『大聖北斗七元君，能解地獄厄……能解一切厄』。
　　#6此句，前引二校本皆作『持誦保安平』，是。
　　#7此句，與《經註》本同，《真經註》本作『邪魅永消停』。
　　太上玄靈北斗本命延生真經註解卷中
　　崆峒山玄元真人註解并頌
　　老君曰：北辰垂象，而眾星拱之，為造化之樞機，作人神之主宰。
　　夫北辰垂象於蒼空昭昭矣，眾曜拱朝於帝座輝輝然，是以斗魁轉處，萬象旋行，默藏其用，孰能知之？但世間學道之人，往往盡登山涉水謾尋真，而累歲無停，訪友求師自不悟，而元神怎住？唯只廣記歌詞，多談詩頌，到底來落箇何事，終不為實矣，便若習大道，捉溪雲，悟希夷，扶身影，豈能得成矣，何以觀天地而表大道於目前，辯星斗而悟玄空於世外。○大眾如何是觀天地、表大道、辯星斗、悟玄空？是乃天地各秉清濁，日月運行，陰陽升降，遷變四時，殺生萬物，道合自然而然，故謂觀天地表大道矣。乃北斗高懸碧落，運度隨時，經纏應物，總領羣星，韜潜萬彙，造化妙玄，是為辯斗星悟玄空矣。是以聖德貫於天上地下，造化萬物，若斗不轉，而萬類不能成矣，豈不思惟浩浩然，若眾生能行此法，而道功萬無一失矣，行道之功，的然成得矣。曾聞之北極玄神號曰真武，昔於龍漢劫間，誓盟北斗以為師範，後武當山道功成就，白日飛昇矣，為世人不悟此法，自真君行而得道之後，更不復有繼踵者也。咄！廓然別箇真幽理，不在雲山深處尋。
　　頌曰：
　　造化元來在目前，道非海外隱幽玄。
　　悟時物物都為用，迷則頭頭總是愆。
　　風緊水深應有浪，雨餘山遠不無煙。
　　桂輪高掛晴空碧，處處圓明現自然。
　　宣威三界，統御萬靈，判人間善惡之期，司陰府是非之目。
　　且夫道乃性之要，性乃道之機，凡欲學道，先須見性，是以性靜，天之道也，情動，物之感也。但眾生本來之性，因愛物而動，情為迷邪而失正，皆不能行於大道，慎於諸惡，亦不能寂寥度日，淡薄隨緣，志若寒灰，性如朽木，但被世間人我利名，是非榮辱，六慾七情、貪嗔癡怒，不顧罪根，廣施狡猾，縱害彼執以為能，但欺心取之為益，豈思若愛河中沉在深波，向死生內輪迴受苦。○大眾爭及執一而不亂於心，抱一而不離於道，如何得守於道，是以大道視之無形，聽之無聲，非可以為有，四時順此，萬物稟生，未可以為無。故《消灾經》云：無無有無，有有無有是也，寔乃非有非無，至剛至大，細入微塵，大包天地，且陰陽因而則寒暑，日月因而則運行，人以因而則靈，體以因而則動，是乃天地萬化皆不出於大道矣。若此一著如何下手？但觀陰陽之機要，察造化之變通，自然體合大道之理也。又孔子云：觀其所由，察其所安，義同一也。若眾生不著邪見，不造愆非，精白一心，皈依斗極，則無不感應矣。北斗為喉舌之司，斡旋萬化，宰制羣靈，斗中有司非、司危、司罰、司過之神，以掌考罰，有延壽、益筭、解厄、上生之神，以錄功勳，倘一念改修則延生注福，而神默佑之矣，乃得自在無為，逍遙三界，變化玉清，飛騰金闕，大妙玄玄，豈不樂哉。咄！好以捨愛欲而悟法門，戒貪嗔而登大道。
　　頌曰：
　　世間皆有利名叢，昧了元來舊祖宗。
　　謾恁行緣多露布，却將妙用轉疏慵。
　　澄澄綠水迷高漢，渺渺白雲障遠峰。
　　夜靜只聞漁叟笛，蓼花相映不知蹤。
　　五行共稟，七政同科，有回死注生之功，有消災度厄之力，上至帝王，下及庶人，尊卑雖則殊途，命分俱無差別。
　　乃天地萬化皆為之一化也，是以萬物之源，皆非道而莫能生也，且天地星宿，日月風雲，雷電雨露，河海淵源，丘陵山嶽，草木芳花，田禾稼穡，五行七政，陰陽遷變，寒暑往來，人身品類，一切情物，皆憑虛無自然、沖和太一之炁，並得以生成矣。○大眾但世人皆不思內真，唯著外境，忘真失道，貪愛縱情，豈想無百歲之光陰，作千年之體調，嗚呼，迷惑者也。嘆世間之人，皆飾其室以為身之宅，不知身以為神之室，屋之傾頹，身乃無所隱，身之有漏，神以無所居。又云：休迷幻化境，耗失本來真，且好寡慾絕念，鍊性澄心，每憂善之不及，常恐過而有從，念道思真，不生諸惡，採和炁於丹田，立仙階於紫府，是乃有迴生換死之功，有消灾度厄之力，戰出苦輪，逍遙物外矣。咄！寒空月色無高下，障礙除時處處明。
　　頌曰：
　　道本無形無諭言，休於空裏辦因緣。
　　柳陰貪翫鶬鶊語，蓼岸那知白鷺濳。
　　荻葦幾多花落浦，波光千里浪迷天。
　　晚來不睹魚舟過，空對斜陽度老年。
　　凡夫在世，迷謬者多，不知身屬北斗，命由天府，有灾有患，不知解謝之門，祈福祈生，莫曉皈依#1之路。
　　竊以立二儀覆載，默運於玄機，化三才混成，大開於妙用。是以太極分判，化清濁炁而為天地之形，大道變生，積陰陽精而作日月之象，萬象森羅，羣情命物，吹噓而不宰而宰，橐籥而無為而為，其道自然備矣。且以人身四肢百骸，所以動者心也，乃知天地稟道而成，則有生而有死，人身因心而運，則有吉而有凶，在乎智人所行則可鑑，善惡之召也。夫心者神也，神者性也，性定則神安，神安則心運，使心運沖和，正一之炁道合自然而已，豈不為樂哉。○大眾且夫大道未成天地之象時，上下虛寂，內外寥廓，孰可見而取之，誰可得而言之。且如人性未入於色身之日，逍遙物外，自在無為，何事得而縈之，何患得而損之。皆是累劫至劫，從迷至迷，宛轉輪迴，流浪生死，死則入於地獄，生則撞向胞胎，得於誕免之後，漸知世事，早逐邪非，失其真理，不思只為迷惑，把本來無礙之性受在肉體之內，有萬種禍患損惱其性，尚猶不省，問汝塵世有何榮樂乎。但凡世眾生，不知性合天地，命同斗辰，皆往往見善不從，為非競入，遇虧盈之數，不知攝養之方，有延壽之科，豈曉皈投之徑。吁哉，咄！幸然有箇昇仙路，争奈貪迷逐浪流。
　　頌曰：
　　好憑智慧奮雄豪，反復清波出怒濤。
　　常遣業根生善念，莫教仙徑足荊蒿。
　　澄湖雲散天涯遠，秀谷蟾升海角高。
　　獨對寒江無限景，儘從雲惹衲來抱。
　　致使魂神被擊，禍患來纏，或重病不痊，或邪妖尅害，連年困篤，累歲迍邅，塚訟徵呼，先亡復連。
　　且夫天輔善而罰不仁，故垂禍福之報，人畏禍而喜迎福，當行仁善之因，故天勸善兮必以用福，人好福兮當以戒非，但世人不知天理，但好福而不能行於善，空畏禍而不能慎於非，如此之者，欲望安居享福，則未之有也。但安居享福者，皆是曾施仁立善、慎過戒非故，然如是，乃以禍福因緣，善惡報對，無欺心害彼者久榮，唯溫性克己者長慶，分明公案，只在目前，争奈頑心不能决斷，如何只在目前，且如在世者勤求而則富，儉用而則豐，不能勤求而儉用，安得豐足乎，好福而積善，畏禍而戒非，不能積善而戒非，何致安居哉。但凡夫眾生豈思善惡報對，賞鑑分明，但嫉妬慳貪，迷真喪道，只顧眼前，一時欺心狡倖，不思他日萬種禍息臨身，致使魂神被繫，禍患來纏，病不愈而邪氣侵，運不通而橫事起，生兮煩惱，死則波吒，何如滅心業而除身業，悟體空而觀性空。
　　頌曰：
　　元來無物得稱名，只為貪迷改變頻。
　　逐樂不知為患本，貪生那信作愆因。
　　且須解放心頭鏁，洗去從前性上塵。
　　好向冰淵宜緩步，失兮何日出沉淪。
　　或上天譴責，或下鬼訴誣，若有此危厄，如何救解？急須投告北斗，醮謝真君，及轉真經，認本命真君，方獲安泰，以致康榮，更有深妙，不可盡述。
　　竊以天道無私，所親者惟善，禍福有報，所感者在心，是以為善者福自近之，作惡者禍不遠之。夫九清大羅及三塗苦獄，本自一心發為兩事，是知天道不負於眾生，乃眾生有違於天道，故禍福如形影之相逐，實報對似循環而反覆。○大眾豈想賞罰如此分明，因甚全然癡呆不省，但只欺心狡倖，每求自己之榮，抱恨懷讎，常妬他人之樂，那信欲求自己福，先當福與人，害他求利己，暗中損自身，如有不信，略問一言：狡倖過人過得於天否？若罪盈過滿，致令上天之怒責，下鬼之欺誣，此時痛苦，悔之何濟也。嘆有此危厄如何救解？但悚思之事急宜迴首，戒貪嗔而起方便之心，填坑壍而發平等之意，修齋謝過，精思念真，認自己本命真君，方獲安泰，自得康榮，如何得見自己本命真君，咄！休縱羣魔盜心鏡，常教心鏡攝羣魔。
　　頌曰：
　　莫教這箇著羣魔，戰退三尸出網羅。
　　苦海浪深宜上岸，愛河風緊早登坡。
　　但能把住真空性，任是從他境界多。
　　柳綠桃紅俱幻化，只堪低首笑呵呵。
　　凡見北斗真形，頂禮恭敬。
　　且夫道本無形，故育物而即有物，雖有像，然抱道而本無，是以有假而有真，無真而無假，乃道藏萬物之中，悟則只於目下，人執一方之外，迷來何處搜尋，凡欲學道，如何行而見之，但善者當從，凡惡者宜退，累行積功，道合天理，然後感遇明師，引入無為之法門，得見玄玄之道矣。是以善惡由於心也，玄理出於師也，智須自我，道因師指，雖還明師#2，自智淺而不知深理，然雖智善，不假師而豈達玄微。○大眾但欲學道，先當從善退惡，常以戒非，旦暮不離於道矣，時刻不亂於智矣。如此行之，道無不備矣。又乃凡夫眾生多失真道，何為也？因萬物外誘，使五欲內荒，逐樂貪生，迷真失道。故太上曰：勿著外景，使心不亂，只緣眼前之幻景，致令身後之禍殃，寧不慎之乎。見假者起真心，遇真者去假意，謂如凡見北斗真形，頂禮恭敬者何也？北斗者，乃天之樞紐也，真形者，乃亘古不易之真像也。頂禮恭敬者，乃人之精誠敬奉也。夫道不在遠求，物物是道，迷不能覺悟，頭頭是迷。乃聖人化眾生，認物中之真，則大道於掌握而矣#3故說法言，使几夫不生邪見，不造愆非，演假顯真，以度於未悟者也。善惡之由皆心也，但可行時，斟酌而行，當止處，三思而止，依此進程，實為玄妙，不亦宜乎。咄！心業除時三業滅，意魔起處百魔生。
　　頌曰：
　　壺中法相本寂寂，只為從隨意下賊。
　　出沒閻浮去與來，漂沉苦海曲還直。
　　争及頻悟故鄉景，劫外雲山玄最極。
　　欲識其間端的意，夜深江畔一聲笛。
　　北斗第一陽明貪狼太星君，子生人屬之。
　　北斗第二陰精巨門元星君丑亥生人屬之，
　　北斗第三真人祿存真星君寅戌生人屬之，
　　北斗第四玄冥文曲紐星君卯酉生人屬之，
　　北斗第五丹元廉貞綱星君辰申生人屬之，
　　北斗第六北極武曲紀星君巳未生人屬之，
　　北斗第七天關破軍關星君午生人屬之，
　　北斗第八洞明外輔星君，
　　北斗第九隱光內弼星君，
　　頌曰：
　　誰知九竅表天罡，運斡靈臺變化機。
　　忘意見生應降福，輕心落死自成非。
　　默施丹闕通神德，高布玄山炳聖威。
　　迴首碧空雲散處，寶珠燦燦顯光輝。
　　上台虛精開德星君。
　　中台六淳司空星君。
　　下台曲生司祿星君。
　　頌曰：
　　攝養須當要絕塵，絕塵方可煉神形。
　　曲江雲靜月應白，幽谷煙消山自青。
　　丹電虎眠風颯颯，玉池龍戲水泠泠。
　　三台聖法適將扣，六鬼奔逃無處停。
　　如是真君名號，不可得聞，凡有見聞，能持念者，皆道心深重，宿有善緣，得
　　聞持誦，其功德力莫可稱量。
　　且夫至聖道無親，潤及於一切眾生，智有等變異於萬端，本來面目元沒差殊，善惡之因為行雨露，浩浩四生，遑遑六道，難昇九清天，易沉五夜地，皆為眾生貪愛愚癡，故然如是也。且以浮生在世，貪迷俗境，不顧真空，以狡倖取為能，以欺心務為智，以財利用為榮，以聲色樂為樂，遂政失其真道，永劫輪迴，但只舌如三寸剛刀，尋尋損物，意若十面埋伏，念念贏人，豈想天地鑑人，如影隨形，善惡之報，禍福以迎。○大眾又寧嘆人生幻體，壽年七十，其間夜消太半，得一萬日，其內憂息中分待有多少時光，忍造愆業？乃以人身大小腸為江海，兩目為日月，五臟為五嶽，頂圓像天，足方像地，天地秉道而生，人身因道而長，既人身與天地同體，為何天地長存，人身不固？皆是天地抱道而寧，人身敗道而動，天地抱道而寧，則陰陽交媾，自然上下往來綿綿，道合真一，故然得長存矣。且以人身敗道而動，則損壞元陽，敗虧道用，喜怒貪嗔不守自真，深迷外境，陽魂消喊，陰魄崢嶸，不識抱道之理，四大百關，羣魔競毀，安同天地之至堅固也。故上智眾生得聞如是，能開悟解持誦皈依者，道心深重，宿有善緣，得遇我太上玄門真教，脫免輪迴，證登仙品，永絕六道之恓惶，超赴十洲之快樂，出乎玄玄矣。咄！得遇玄門還不悟，輪迴往復幾時休。
　　頌曰：
　　玄門應是少知音，豈在雲濤深處尋。
　　但得轉迴芳柳徑，自然現出碧煙岑。
　　行觀嶺畔山花放，卧聽山前野鳥吟。
　　此箇幽棲非遠路，悟來端的不離心。
　　若正信男女，值此真經，智慧性圓，道心開發，出羣迷徑，入希夷門，歸奉真宗，達生榮界。
　　且夫或行於至道之門，或涉於不善之徑，所在乎心智也，心省非而愆自滅，智悟真兮道自生，智不悟真空，心執迷狂徑，玄門真道何由得見哉！當從於善而戒其非，守於靜而離其動也，靜內日月，別有三山，動中境界，不無六道，靜為仙子出身之由，動乃凡夫入夢之本，出乎智人矣。且乃舉一措或是或非，一思一念或邪或正，是非可鑑，邪正可辮矣，於是非邪正之間，好安詳下手。○大眾誰可去曲邪而蕩蕩乎，孰能飲道德而陶陶矣，智者混俗世而慎非為，愚者遇道真而不正信，儻若有正信善智之人，值此真經，智慧性圓，道心開發，出羣迷徑，入希夷門，歸奉真宗，達生榮界矣。又乃智慧性圓者，智者，目視萬物，身在諸塵，性不生亂，心不有著，乃為智也。慧者，二儀道用，三昧真空，無幽不燭，無化不通，是為慧也。性者，劫終劫始，常在常存之神也。圓者，圓融覺照、無礙洞觀之真也，道心開發、頓悟真道也，自然出羣迷之徑，入希夷之門，歸奉真一之宗，得達長生榮樂之界也。所謂塵性不除，三灾並起，道心開發，六慾皆消。
　　頌曰：
　　法鏡融融隱寶臺，因循休待染塵埃。
　　頓開妙道真清靜，撒脫迷途化樂哀。
　　省得有為緣有用，從教無去亦無來。
　　道中消息如還悟，妙相神威越九垓。
　　於三元八節、本命生辰，北斗下日，嚴置壇場，轉經齋醮，依儀行道，其福無邊，世世生生，不違真性，不入邪見。
　　夫鐵鑛雖頑，因鍛鍊而為器，人心雖欲，親道德而戒非，鑛不鍊而終不成器，人不修而終不成真。是故憑匠師而方覺悟，因道德而始知空。道乃萬物之首，德為百行之源，故道德之玄玄利周於一切，几夫眾生豈知其日用乎！然道之無形，但戒欲而可見，雖德之有鑑，非積善而不成，慕道者不見其性，何以為真，立德者不修其行，何以為仁。凡修道修德者，當以清真守靜，實腹虛心，退己讓人，恭尊克下，若不取其則，學道修真者，終有廢矣。且以未成道之日，凡夫幻化色身性命之由，為是善惡不等，禍福差殊，皆屬天曹地府主宰，官僚掌握性命，有過而責罰，有善而賞福，既嘆如是，好於八節三元生辰本命，嚴肅清場，轉經齋醮，思真念道，謝過祈恩，其罪必除，其福必降，不違真性，不入邪見，使保天年，得道長存也。若溺邪見則迷真，迷真則敗道，敗道則罪生，罪生則形喪。嗚呼！因寸心之狂亂墜入迷河，信六賊之般調撞於業網，何似鍊金丹之一粒，脫幻化於四生，則得逍遙物外，與道合真，自在玄玄，無障無礙。
　　頌曰：
　　體中別有太微神，神內圓融號杳冥。
　　視聽不知何相貌，通玄長是合靈真。
　　依依桂月懸明鑑，鬱鬱松山倚翠屏。
　　山月高低俱不礙，洞然無物兩忘形。
　　持經之人，常持誦七元真君所屬尊號，善功圓滿，亦降吉祥。
　　解曰：別有威嚴界，無礙無為原自在，塵情纖芥不留心，坐感萬神相護愛。○ 大眾玄門消息事，且好著心知，修真須務本，本立道無虧，不知道在本，焉得達瑤池。故君子務本，本立而道生，欲求道玄，且固基本。本固求真易，求真喪本難，本真俱有妙，方得到家山。且夫無為則賴於有為，故知基本有，相則辯於無，相要識當頭，識得當頭破，方開耳目聰，元來真妙化，只在本身中。須知擊石有火，坑地即淵，思福當善，斷因滅緣，解渴必水，敵寒則綿，進真成道，慎過無愆。但人能精進持誦，念道思真，善功不退，行滿功成，吉祥集降，神沐逍遙，永享太玄矣。咄！勝景謾誇三島有，滿懷風月更翛然。
　　頌曰：
　　重樓華館湧靈泉，中有丹皇號自然。
　　混有鬱羅開大有，沖虛金鼎運真玄。
　　陽神保鎮三明地，陰魄降擒六洞天。
　　莫向枕邊迷幻夢，恐孤寒月滿漁船。
　　即說北斗咒曰：
　　北斗九辰，中天大神。上朝金闕，下覆崑崙。調理綱紀，統制乾坤。大魁貪狼，巨門祿存。文曲廉貞，武曲破軍。高上玉皇，紫微帝君。大周天界，細入微塵。何灾不滅，何福不臻。元皇正炁，來合我身。天罡所指，晝夜常輪。俗居小人，好道求靈。願見尊儀，永保長生。三台虛精，六淳曲生。生我養我，護我身形。□□□□□□□尊帝，急急如律令敕！
　　頌曰：
　　玄牝樞機列化神，薦登真理沐洪恩。
　　祥煙塞斷迴遑路，新月開通樂逸門。
　　正炁攝生安禹稷，靈源保育運崑崙。
　　七元不昧流光照，萬聖來前衛我尊。
　　老君曰：凡人性命五體，悉屬本命星官之所主掌，本命神將，本宿星官，常垂蔭佑，主持人命，使保天年。凡俗無知，終身不悟。夫本命真官，每歲六度降在人間，降日為本命限期，有南陵使者三千人，北斗真君七千神將，本命真官降駕眾真，悉來擁護。
　　且夫道育天地之根，炁補五行之用，物盜天地之靈以成茂，人盜萬物之精以求安，故三才五行，人倫命物，皆非道不生，故非道不立，一切萬物皆不出於大道者矣。故以道含萬彙，人悟一心，萬彙播經，非出於道，一心變用，莫實於真，凡欲學道歸真，修身保性者，當務於真實，故天實可運於日月，故地實可載於含靈，人實於諸世中，自然大道之真可成就無漏也。故真心實行，道則無虛以成真，若頑心不戒，聖功何以達玄門，一切行業當要實功，我玄極之大道用而有真。奈浮世迷人，看之若假。嗚呼！但淺根薄行之眾生，豈信玄門別有幽極之妙理，唯只樂情慾為歡，競浮財而作富見，言邪慾爭競欲聞，聞說真空如起偉，妬謗玄門若泥沙，貪非為忘性命，玄真妙理，隔萬重之煙水，苦海迷津，何時得越於道岸哉！以此為凡夫無知，自身不悟，故我太上啟無為之金口，吐濟物之玄珠，指三天之有路，塞九夜之無門，利益羣生，恩沾眾品，誘上善成天真，引中下歸正道，教演三乘，經垂萬化，蓋為眾生種性不同，根器各異，說上乘化上根，有中下之人，必不能達於此理，為縛心鍊性，默默無言，綿綿用道，進無形之理，慕無像之真，非上根無由達理。故說中乘下乘用外緣而引見內真，說有相而辯於無漏矣。且如本命真官，每歲六度降在人間者，謂六十甲子所屬生年之日，即為本命、每年有六次逢值，即是本命下日也。其日有當生本宿星官、本命神將下降世間，觀察善惡，兼有南陵三千使者，北斗七千神將，俱來擁護，此日即宜齋戒禮誦，懺悔祈禳，皈敬眾真，欽崇本命，當得灾咎消除，命年遐永矣。或謂南陵使者三千人者，乃離火之象，丹陽之宮三陽為三魂，動則神靈生而主於心也，心能禁制形神，使不亂也。北斗七千神將者，坎水之形，黑陰之府，七精開七竅，通則光明徹而主於腎也，腎能慎固精氣，使不壞也。此乃人身中本真所在之處，因真元在谷，則得三尸七魄六欲九蟲悉皆順道，而有萬神眾真盡來擁護，此乃道之實也。咄！會得太玄消息意，泰山變作玉京山。
　　頌曰：
　　愛河岸闊浪迷天，且好抽身上法船。
　　制得耍猿眠卉徑，任教意馬走芳田。
　　達開玄理頭頭道，悟到幽機處處禪。
　　月夜獨吟高舉棹，家鄉掩映古峰前。
　　可以消灾懺罪，請福延生，隨力章醮，福德增祟。其有本命限期將至，自身不知，不設齋醮，不修香火，此為輕生迷本，不貴人身，天司奪祿，减筭算除年，多致夭喪。迷誤之者，雖遇經訣，懷不信心，毀謗真文。如此之人，身謝之後，淪沒三塗，漂沉諸趣，永失人身，深可悲哀，自致斯苦。
　　竊惟求煙而近木，救渴而近泉，戒非而近善，惡愚而近賢。夫木性非炎，鑽之則火出，人心逐慾，戒之則道生，非賢勿辮愚，非泉勿釋渴，非正勿知邪，非真勿知假，以假顯真，以邪知正。且如玉臺懸寶鑑，輝輝其中，豈汝有形骸，秉大道玄玄於中何爾無，夫寶鑑本真，內現者虛假形骸，元假中隱者乃真，當以心鏡拂拭絕纖塵，性合道兮周沙界，大道無物不包，含性則無心而不亂，萬物已知為假，一心獨照為真，若取物用之，樂道無由，若離物言之，登天沒路，是乃引目海涯，忽觀桂月，閑遊山徑，頓覺松風，因惡而可從善，為假而可知真，因凡則知聖，因苗則知根。且以凡夫在世眾生，不以假物指真，如何辯有像，不以法相傳空，如何識無形，故以聖人垂化，用於未悟者也。故太上曰：知者不言，言者不知是也。若有我等一切几夫眾生，悟斯大道，知本命限期，持此玄經進步仙階，能精修不退者，自然福德增崇。若不進玄功，輕生棄命之徒，當自性入別骸，心攢萬若灰，河明報何時，徹鐵域拘囚，甚日休爭如。好憑一智登天路，莫順三尸作地囚。
　　頌曰：
　　隨力修真則見真，苦修多作始初勤。
　　當須要辦真實行，方入無為自在門。
　　業海省無千里岸，蓬山迷有萬重雲。
　　漁燈照處寒江靜，鷗鷺驚飛失舊群。
　　若本命之日，能修齋醮，善達天司，一世於本命限期，開轉真經，廣陳供養，使三生常為男子身，富貴聰明，人中殊勝。
　　蓋聞情起乎物，識起乎心，欲情起則三山作羅酆，情欲滅則九夜為玄府，大抵羣魔眾苦緣甚而來？八難十纏為何而至？欲物乃羣魔眾苦之根，亂性乃八難十纏之首，欲乃本無根，目乃欲之首，魔則本無礙，心是魔之因，故五音令人耳聾，五色令人目盲。《陰符經》云：瞽者善聽，聾者善視，絕利一源，用師十倍，三反晝夜，用師萬倍是也。蓋萬緣千行，皆出於一心也。又云：柳綠桃紅，乃眼前之幻化，風清月白，是劫外之生涯。若寂照太微，則神生丹闕，如昏迷世慾，則魄墜寒池，諸塵諸漏，萬種萬端，只要於假內認元初這箇，於無中覓實有容儀，則可以行大道也。○大眾乃以目前境界，浩浩多端，俗態迷因，般般無盡，七情六欲，五鬼三尸，化邪慾誑爾入迷河，用俗樂唆君歸業海，種種禍臨，何如奈忍，但當降其心，而羣魔自伏，戒其慾，而眾苦消除，心滅則萬法皆滅，情生則眾苦自生，入道玄門，幽關夜府，路本一條，剛行兩徑，神靈射九夜開光，魄散昧三山閉黑，天堂之樂，地獄之囚，為非之果，作善之由，皆隨靈臺而變化，從智性而出現者也。若有眾生能知本命之理，清净齋戒，滅於塵漏，其善功超達天司，獲相貌端嚴，位登真人，得越苦海，皆因降心伏魔，從善戒惡，可登仙界逍遙，不致幽牢拘鎖。若有持經辦道之士，遵依太上之文，不犯聖真之禁，得道成仙，乃蒙恩先聖，將何以報之，故《證道歌》云：粉骨碎身未足醉，一念了然超億劫是也。只要慕道了然，心滌無垢，便為不負天地之理也。咄！鑿開石壁無遮障，萬象森羅掌內觀。
　　頌曰：
　　玄靈大愍濟牢籠，廣化三乘悟太空。
　　目下自知宜取用，雲中他說莫尋蹤。
　　桃漢柳岸君家事，桂月松風我祖宗。
　　堪笑幾多學道者，却貪塵景走西東。
　　其有生身果薄，雖在人中，貧窮下賤，縱知本命，無力修崇，能酌水獻花，冥心望北極，稽首禮拜，念本命真君名號者，亦不虛過本命限期，皆得延生注福，繫係人身，灾厄蠲除，獲福無量。天師歡喜，踊躍作禮，讚歎難可得遇無上法橋。
　　夫水性至平，浪因風起，人心本靜，動自物生。物不著兮情不生，心常虛兮欲自滅。愛欲起於心，形神喪於物，漫漫業海不歸岸，而一任漂流，黯黯羅酆競涉路，而從教險峻，直待失時方覺悟，日中扶影護惆忄厨。○大眾貪愛狂迷癡慳悋，惜愚人不悟，此乃喪性命之因，迷真玄之本，俗樂貪迷非君之益，道心開發乃我之榮，雲霞幽洞閑日月之光，麗閣華堂昭星霜之變，物外離塵境界別有逍遙，世間虛華俗樂豈無患害。凡修真鍊性者，當要十二時中、一百刻內，行坐施為，清净身心，常立方便，自然累功積行，善達三天，登真得道矣。故太上有曰：進善若偷是，故於塵世之中和光順時，隨緣立善，若言善不行善，則證道無門，見非能戒非，則登真有路。凡欲修真學仙之人，當建真實之行也。且如世間貧賤高下，然各有等差，大道真空，則實無分別，有肅智清心而進道，有陳幡列像以祈恩，善立各門，恩成一路，世情有富貧之間，天心無高下之分，但能起一念進道為善之心，外則天真地神祐之，內則元命形神樂之，自然灾厄蠲除，獲福無量。是時天師得受是經，不勝欣喜。天師者，秉道輔正曰天之師，迷真逐邪曰地之鬼，故悟真大道之人，正可謂得遇無上法橋矣。咄！一神秉正無邪諂，三界逍遙總在渠。
　　頌曰：
　　柳岸分明橫法橋，迷來恰似路迢遙。
　　煙飛江浦山光淡，日照幽村野色消。
　　幸是本來無著相，強教今日話忉忉。
　　不知迴首人間幾，月白風清我獨招。
　　太上玄靈北斗本命延生真經註解卷中
　　#1『皈依』，同《經注》本，《真經注》本作『歸真』。
　　#2『雖還明師』，當作『雖遇明師』。
　　#3『而矣』，疑當作『中矣』。
　　太上玄靈北斗本命延生真經註解卷下
　　崆峒山玄元真人註解並頌
　　老君重告天師曰：世人罪福善惡皆屬天司，懺罪消灾，莫越修奉，遇本命生辰，告身中元辰驛馬，削落三灾九厄，保見今眷屬安寧。
　　原夫天地無象，道隱於混黃，日月未形，炁含於太朴，一炁足而黃中理，大朴散而物始生，三才布化於羣靈，六運吹噓於橐籥，寒暑遷變，律呂和彰，上散日月之晶，布其星辰，下凝清濁之滓，列其丘嶽，產育萬物，滋長群生，人盜萬物致寧，物耗人兮致道，春茂則秋衰，有生而有滅，若不形而不像，亦無死以無終。○大眾眼睫不遠於目，視見弗然，大道只在於心，修之豈識，雲宮梵闕，寶苑騫林，將有相而識於無相，仗化緣而知於空緣，因有為則至於無為，為有相而得於無相，靈臺不昧道應明，塵積昏朦神必暗，靈竭精潰，形病身亡，三魂渺漠空於陰路，太悠悠，百節形骸謾向荒坵，寂黯黯，饒敵一國之富，此日那榮，空傳六印之名，於期何濟，世之迷愛慾而多失元辰，縱貪婪而廣況驛馬，目視桃紅柳綠，不知空色之由，意隨蝶舞花飛，豈別因緣之分，於海波闊遠處旋渦中，宛轉甚時休，在山石深厚地雲穴內，亂竄何日止。但世人惡濕而居下，畏死而貪生，不知生者死之根，過者禍之首，自當畏濕而居高，貪生而脫死，恐禍而慎過，防患而戒非，自然逍遙為陸地之仙也。且夫眾生作非犯禁，累成過咎，何法得免，何計得禳？在乎悔省前非，永絕後過，精思太玄，恭勤敬奉自己身中元辰驛馬，可得削落三灾九厄，保見今春屬安寧。如何是告身中元辰驛馬？蓋元者始初也，辰者真象也，驛者宅谷也，馬者頑獸也，欲請福，當禱祈，參求本來元初，同大道，合天地，運日月，齊山嶽，通幽達玄，無為無礙，這箇元辰，悔過遷善，便可消灾度厄矣。能縛自身宅谷中意馬，心猿得住，自然萬灾不干，群邪稽首，則得逍遙三界，乃證玄玄者矣。咄！自身驛馬擒降住，方得元辰落九灾。
　　頌曰：
　　莫擊元神五蘊山，就中虛幻事多難。
　　迷雲常惹靈臺伴，愛浪頻潮丹闕間。
　　九厄漸生猿馬旺，三灾轉起鬼邪頑。
　　誰知照見真消息，風月依依兩不干。
　　凡有上士於本命生辰持此真文者，外伏魔精，內安真性，功霑水陸，善及存亡，悔過虔恭，漸登妙果，重立玄功，證虛無道，乃得聖智圓通，隱顯莫測，出有入無，逍遙雲際，昇入金門，與聖合真，身超三界，永不輪轉，壽量無窮，快樂自在。
　　且夫善惡之各異，皆出自於所為，禍福之兩途，乃實因於所措，大抵幻魔縱則愆必積，心業滅，則罪亦亡，雖知善惡禍福，如影逐形，莫可逃之。且世間凡夫眾生，不知何以至親，何以至大，雖知惟道至大，惟命至親。今乃知道大命親，何以求之？何以護之？須知樞之自輪，綱之自紀，一心攝正，萬法無邪，親者不能敬，焉能敬其疏，內者不能悅，焉能悅於外，則敬親廣兮疏必善之，則悅內加兮外必推之，是故可正於一身，自然弗令而順之者也。○大眾何如龍吟虎嘯，昇沉於丹鼎之中，鬼哭神號，奔竄於黃宮之外，可得證虛无之道，壽量無期，快樂自在，逍遙三界，昇入金門，與聖合真矣。咄！身到曲溪煙月岸，楚峰山色轉分明。
　　頌曰：
　　玉虛臺畔舊圓融，無礙無為萬古同。
　　只為情迷生滅內，拘摩真覺去來中。
　　皆因執有還著有，縱得依空又落空。
　　空有可於方寸鑒，自然展轉顯神通。
　　凡有男女於本命生辰及諸齋日，清净身心，焚香持此真文，自認北極本命所屬星君，隨心禱祝，善無不應，灾罪消除，致感萬聖千真，俱來衛護。此文所在之處，千真敬禮，萬聖護持，魔鬼濳消，精靈伏匿，世有灾殃，悉皆消滅。
　　且夫大道難稱，玄功罔測，霈洪恩則敷於萬物，布妙化則徧於八紘，有品咸亨，無物不載，然而道無不載，廣施有用之恩，物遂生成，大啟無為之化。又曰：有用之空非有用，無為即色豈無為，用為要識其中理，方脫輪迴興嘆悲，而知天地蓋載其恩彌焉，日月照燭其恩亦然，大道化身，其孰固憐，不知身之以國，命之以君，靈之以本，氣之以臣，縱妄想而迷五色，隨貪愛而滯六塵。須知君愛敬國之昌，靈氣沖和身不亡，臣子忠君君愛臣，家邦從此轉興榮，蠻夷縱有多兇勇，自是無由敢戰征，大底以和成晏，以正攝邪，一念頓息，萬緣俱忘，若起一念之因，應受三塗之報，則有過去未來見在，捨身報身受身，迷不知涉於深淵，貪不知步於峻嶺，兀兀如癡，昏昏若夢，起無明業火，毀焚樓閣之嚴缺，有漏迷津，散蕩真元之理，是以眾生斯之廣矣。凡有男女於本命生辰及諸齊日，清净身心，焚真實香，持念真文，自認北極所屬星君，隨心禱祝，善無不應，灾罪消除，鬼魔伏匿，願我含生同離業果者矣。咄！七真拔苦尋無地，一念忘時別有天。
　　頌曰：
　　萬疊雲山聳翠華，分明歸路本無差。
　　争知只恁他鄉好，不顧終非自己家。
　　去執乃為真懺悔，忘貪便是大丹砂。
　　降心得入幽微徑，笑看溪風送落花。
　　是名《北斗本命延生經訣》，乃修真之徑路，得道逍遙皆因此經，證聖成真皆因此經，出離生死皆因此經，保護男女皆因此經，保命延年皆得自在，永為身寶，福壽可稱，保而敬之，非人勿示。
　　凡修道者，皆憑於保真練性之理也，乃知昧性者禍有多焉，悟真者福無少矣。善惡施為，皆惟然於心也，禍福可鑑，皆惟然於智也。蓋凡夫在世，動念施為，行藏舉止，禍福善惡，互相交錯其間，分別者在乎智也，故以有善即進而從之，遇不善當退而戒之，退不善可立於功，戒為非勿失於德，可見於玄門矣。空言退惡，不立其實功，謾說進善，弗行其實德，希夷之門，性相之理，何由達於此也。乃以聖人垂經，譬如日月之光輝，能破黑暗，視現萬物，明照諸方，使一切眾生未知者知，未見者見，其功皆為天之德也。我太上說此經教亦同日月，咸使几夫知登真入道之途，脫苦海輪迴之路，其功皆為於聖之德也，乃以眾生之性，亦與日月之同，洞照太虛，纖塵不染，飛空無礙，乃不知立功修德之理，障礙雲生，煩惱業起，昧卻靈明，涉於幽暗，貪呆#1不顧前坑之險，逐樂寧思後患之憂。○大眾爭如立功修德，其福不可稱量，可濟度苦魂，可永延遐筭，出離生死，得道逍遙，即可證聖成真，上登三清之境矣。咄！延生經訣修真路，體用皆因此一經。
　　頌曰：
　　玉壺壺內隱玄玄，欲識須當縛耍猿。
　　功行切宜都總備，聖真方得兩皆全。
　　劫終不壞飛仙島，物外猶存豈梵園。
　　悟到從來幽妙理，玄微極處只無言。
　　老君說經將畢，龍鵝天仙來迎，還於玉京。是時天師受得妙法，而作是言，誓願流行，以傳善士，若有男女受持讀誦，我當與十戒仙官所在擁護。
　　原夫天無私，而勸於善也，斯有道，則福無形也，人惑欲，而從其用也，斯有數，則福臻中也。若以所得其中，則福祉之來也不可禦，又奚慮其釁極也，若人所以失其中，則釁極之至也不可逃，又奚望其福祉也。蓋以善惡因由，如行車之轉輻，如谷聲之應逐，還報然而何以免之？君不見芳英滿檻，難逃九月之霜，金玉盈堂，怎免百年之限，人身幻體，終於浮世豈長存，罪戾增崇，定是冥途縈永久，何如開神光射破八門關，掃氛氣高昇三界府。奈何眾生情迷諸漏，性積多愆，於濃濃浪裏走無停，向靄靄雲中迷不省，可嘆三尸六鬼得勝喜容容，卻嘆四大百神勢虧愁慘慘，雲宮仙府去無門，曠野荒址應有分，將玄真浩散逐悲風，把靈魄飄悠涉鬼路，平生冤業見前來，空悔問君何去住。故太上曰：上德不德，下德執德，執著之者，不名道德。夫執著邪見，遇啟正觀，可敵羣魔，握權天地，指勑萬神，役袪三界之樞機也。且以囂塵廣厚，迷障昂高，未能飛步於青雲，何引凡軀於碧落，如何向五苦八難之中，到三島十洲之外，但於方寸之間馘邪魔，奔遠於寰區之外，晏忠良弼輔於朝幄之中，自然神昇超世，道合自然而然，出入往來，無縈無礙，自在逍遙矣。是乃太上垂濟物度迷之法，普徧萬方，周流三界，於是令天師傳授眾生，咸離苦業，俱入道真，持授歸依，通玄究妙，洞觀無礙，超入法門，自得十大仙官，翊衛修真抱一之身矣。咄！一心摧斬諸魔鬼，眾苦翻為十善神。
　　頌曰：
　　眾流分派育羣生，雪月輝光雨霽晴。
　　千浦浪渾千月暗，一溪波靜一輪明。
　　元同真處異何異，只為迷來成不成。
　　却笑落花飛片片，野禽由自弄多情。
　　於是再拜老君，而說贊曰：
　　家有《北斗經》本命降真靈。
　　頌曰：
　　瓊文奧旨甚叮嚀，為恐眾生落夜扃。
　　故說太玄玄妙理，指開頑識識空形。
　　祥風灌透黃華館，慧月光輝丹界亭。
　　運取聖功非內外，神明應是降直靈#2。
　　家有《北斗經》，宅舍得安寧。
　　頌曰：
　　誰能頓解悟真經，遣去凡情護我形。
　　鍊性保神精養血，固根離愛氣和靈。
　　泥丸運得開明月，液海應擒照鑒星。
　　六識若降無患惡，自然宅合得安寧。
　　家有《北斗經》，父母保長生。
　　頌曰：
　　勤修妙相體圓明，方寸休教染垢塵。
　　默默施為仙行業，綿綿進用道功程。
　　十華定舉標金格，五老須從註玉名。
　　皆自一身持戒善，慶敷九祖保長塋。
　　家有《北斗經》，諸厭化為塵。
　　頌曰：
　　但能常靜暨常清，天地咸寧萬法明。
　　神谷長存開玉蘂，刀圭乃得產金晶。
　　寶壺騰瑞龍蛇戲，壽鼎飛光鬼魅驚。
　　若取聖功頻煅鍊，自然諸厭化為塵。
　　家有《北斗經》，萬邪自歸正。
　　頌曰：
　　心猿縛住入玄幃，妙相莊嚴自此威。
　　斡轉玄關塞地穴，驅回妙範奪天機。
　　慧鋒誅斬妖魔盡，法印宣威魍魎稀。
　　蕩蕩滿懷風與月，萬邪稽首自歸依。
　　家有《北斗經》，營業得稱情。
　　頌曰：
　　方寸修持坦坦平，塵緣都沒半毫縈。
　　三尸計攝歸玄理，六賊機圖滅怪獰。
　　現出曲漢山月朗，透開春色谷風清。
　　不知這箇生涯事，誰肯經營得稱情。
　　家有《北斗經》，闔門自康健。
　　頌曰：
　　不在驅驅度遠關，道迷雲外得應難。
　　神光只照無為路，法眼休觀有礙山。
　　朱閤玉樓真造化，清風明月樂翛間。
　　幽菴活計人能會，從卻菴疏主亦安。
　　家有《北斗經》，子孫保榮盛。
　　頌曰：
　　空洞靈臺瑞靄清，汪洋和氣徧區紘。
　　雲巒硌硌神風冷，煙舍蕭蕭皓月明。
　　野史笛吹無事韻，牧童歌唱太平聲。
　　自從認得山家樂，姹女嬰兒展轉榮。
　　家有《北斗經》，五路自通達。
　　頌曰：
　　綱紀經綸事業興，忠心匡國輔高明。
　　未容讒佞食君祿，常許功勳作帝卿。
　　宇宙既能施正化，江山應是肅然清。
　　同瞻聖主巍巍德，載路通亨賀太平。
　　家有《北斗經》，眾惡永消滅。
　　頌曰：
　　誰肯調馴猿馬情，免教奔竄誤前程。
　　對他桃李舒晴日，收拾生涯隱故京。
　　好是雨餘山色净，只愁雲暗月華明。
　　若能但把俗情滅，眾惡何由得自生。
　　家有《北斗經》，六畜保興生。
　　頌曰：
　　識得浮華事可驚，便宜迴首捨凡情。
　　任從目下般般冗，不運心時灑灑清。
　　活計勿虧應有盛，功名休怠不無成。
　　也知別更求何利，六畜寧來主自榮。
　　家有《北斗經》，疾病得痊瘥。
　　頌曰：
　　一念休教業所牽，百關調暢保延年。
　　勿令真氣時時損，常使靈源日日添。
　　龍虎不能停戰鬥，坎離豈運自團圓。
　　不須草木奪神理，定是灾除樂泰然。
　　家有《北斗經》，財物不虛耗。
　　頌曰：
　　這顆玄珠無價酧，眾生皆有不能收。
　　本如明月澄江水，元若清風動素秋。
　　且好牢藏先準備，莫教散失後成憂。
　　金門玉戶宜常閉，免使狂猿起意偷。
　　家有《北斗經》，橫事永不起。
　　頌曰：
　　迴光返照滅塵心，莫負玄門振法音。
　　只在目前分造化，休迷雲外別搜尋。
　　寒巖月朗山猿唳，谷樹花芳野鳥吟。
　　若肯的然行此道，非灾何為得能侵。
　　家有《北斗經》，長保亨利貞。
　　頌曰：
　　莫將無漏等閑輕，好慕真空進妙程。
　　常托赤松為取用，每從蒼昊變虧盈。
　　分開羃羃陰雲翳，現出輝輝皓月明。
　　打當塵囂無半點，忻哉長保利亨貞。
　　老君曰：善哉善哉，汝可宣揚正教，福利無邊，普及眾生，永霑勝善。
　　解曰：碧天秋霽夜無雲，月影輝輝落水濱。争奈怒風來太惡，沸波搖散玉華輪。切謂猿心顛耍，宜調伏於玉洞之間，馬意劣頑，可繫縻於玄山之下，野外多春草，山前足異芳，馬猿還不繫，逐景定奔狂，境界來時無準備，柳煙深處定迷蹤，柳塘花塢春明麗，牽引時人翫景遊，信步不思歸去晚，急迴斜日過江樓。謂浮生幻化，那堪日月如校，榮辱虛華，更嘆韶光似水，忍造愆非，魂沉寒夜，不知省悟，魄墮幽陰，切以金鐘高架木不扣兮，終日無音，寶月空懸雲不蔽兮，通宵自朗，譬若心不動兮性常定，外不入兮內常安，內安則萬法皆明，性定則羣魔自伏，何幽不燭，何化不行。奈爾凡夫昏朦真性，縱情縱慾，轉輪六道之中，何德何修，甘墮九泉之下，月館松溪，無戀意囚牢，火宅競鑽頭，只於苦海貪榮辱，辜負真元逐浪流，被諸塵漏，緣覺聲聞，逐景沉迷，量因生滅，迷誤不省，競著羣情，自沉苦趣失人身，何日再重登道岸。深蒙太上重演真詮，普濟眾生，永霑勝善。咄！太上善哉真法語，眾生普福利無邊。
　　頌曰：
　　圓融妙相本莊嚴，大霈玄恩無背偏。
　　萬物俱蒙真造化，羣靈咸隱太幽玄。
　　龍蛇有寶非奇特，天地無恩實可憐。
　　識破用中無用理，剖開混沌見機權。
　　天師稽首禮謝，信受奉行。
　　註曰：道徧十方，澤沾萬彙，化育含靈，混成眾類，細入塵沙，大包天地，日月之綱，陰陽之緯，用之則輝，背之則昧，隱顯隨機，變通量器，智者乃符，非人勿示，輕則匪臻，敬之必至，故立玄門，識真辯偽，普使超昇，咸辭溺墜，功就行成，神飛仙位，願我眾生，皆逢正義，慎之慎之，無二無二。
　　頌曰：
　　千經萬論破癡迷，更不迴頭待甚時。
　　業海自今宜出浪，罪山從此好平持。
　　心間未及於人計，意下先除潤己私。
　　道德兩全功行備，煙霞獨步樂無為。
　　太上玄靈北斗本命延生真經註解卷下竟
　　#1『貪呆』之『呆』，疑誤。
　　#2『直靈』，疑為『真靈』之誤。
　　後　　序
　　蓋聞昊天皇皇，至高至邈，無梯可以倚其上，無路可以達其中。大道默默，至幽至玄，無計可以度其元，無方可以測其理，於是以善為昇天之徑，以經為入道之門，善則通於雲衢，經則露其隱奧，則非善乃天之無路，則非經乃道之無門。是故立經度死，垂教開生，而況厥恩莫大乎經也，其福莫大乎善也。夫聖人垂經，則有恩而無，凡夫奉善，則無福而有，因心以作，所由生也，若得遇玄文，空披視已，不戒不奉，匪究匪窮，何異有患求醫，唯誦驗而不餌於藥，恐刑開律，但解科而罔戒於非，思之矣然，而覽之豈可獲其濟也。凡有得遇，可戒奉之，庶乎俾寒獄之冰消，使火山之焰息，可得蓬宮閬苑注籍得道之名，幽府羅酆落部拘囚之目，咸拯識靈，同登道岸，余行微性，不愧聾言，謬作嘆文，標其經闋。眉山蘇軾序。