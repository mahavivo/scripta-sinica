太上內丹守一真定經
　　經名：太上內丹守一真定經。撰人不詳，約出於宋元。與《玉清無上內景真經》等同時。一卷。底本出處：《正統道藏》洞神部本文類。
　　太上內丹守一真定經
　　南嶽七金寶山慶華紫光天母傳
　　仰聞大道，混沌始分，分立天地，日月經緯，交合元氣，陰陽之精。道法生成，保命養形。世人茫昧，貪慾夭生。今傳聖義，兆當敬行。
　　元始上帝告諸新學眾真曰：我有妙道，久秘發言。夫動二以為陰，靜一以為陽。二則有變，一則守常。知常悟明，抱一爽靈。兆欲久視，當服金晶。定神御氣，真息綿綿。綿綿存之，玄中之玄。中田流火，陰魄上迎，坎離交固，變化自然。惟定為本，是名靈根。光明赫奕，自照乾坤。綠腸丹髓，萬世長存。陰去陽純，白日超昇。
　　於是玉宸大道君曰：此為一身之寶，萬氣之母。兆得其母，六子生焉。兆當精思其義，守其真定，自然形神俱妙，與道為一，與天為徒，與莫大焉。是時新學諸真聞是妙道，退居靜室，專一靜思，反其太初，成至真道。
　　太上內丹守一真定經竟