太上老君說了心經
　　經名：太上老君說了心經。撰人不詳，約出唐代。一卷。底本出處：《正統道藏》洞神部本文類。
　　太上老君說了心經
　　若夫修道，先觀其心。心為神主，動靜從心。
　　心動無靜，不動了真。心為禍本，心為道宗。
　　不動不靜，無想無存。無心無動，有動從心。
　　了心真性，了性真心。心無所住，住無所心。
　　了無執住，無執轉真。空無空處，空處了真。
　　老君曰：吾從無量劫來觀心得道，乃至虛無，有何所得。為諸眾生，強名得道。
　　老君曰：吾觀眾生不了其心，徒勞浩劫，虛役其神，於心無了，永劫沉淪。依吾聖教，逍遙抱真。
　　太上老君說了心經竟