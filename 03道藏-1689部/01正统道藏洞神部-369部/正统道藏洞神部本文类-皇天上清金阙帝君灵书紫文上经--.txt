皇天上清金闕帝君靈書紫文上經
　　經名：皇天上清金闕帝君靈書紫文上經。簡稱《靈書紫文》。撰人不詳，約出於東晉。係早期上清派重要經典。一卷。底本出處：《正統道藏》洞神部本文類。
　　皇天上清金闕帝君靈書紫文上經
　　五老上真仙都君受，聖君命授青童君，青童君以傳王遠遊，使下教骨相玄名有仙籍之人，應得此文者。
　　方諸東宮東海青童大君，清齋於靈榭丹闕黃房之內三年，時乘碧霞三靈流景雲輿，建帶飛青翠羽龍帔，從桑林千真，上詣上清金闕，請受靈書紫文上經。金闕中有四帝君，其後聖君處其左，居太空瓊臺丹玕之殿，侍女眾真三萬人，毒龍雷虎玃天之獸，備門抱關，蛟蛇千尋，衛於墻析，飛馬奔雀大翅之烏，叩啄奮爪，陳于廣庭，天威煥赫，流光八朗，風鼓玄旍，迴舞旄蓋，玉樹激音，琳草作籟，眾吹雲歌，鳳嗚青泰，神妃合唱，鵬舞鸞邁。青童既到，匍匐而前，捧首北面而言曰：小臣梵湄，敢獻言於聖帝明皇几前，在昔統拔太虛，領宰飛真，察五靈之廣肆，司玄師之逸觀，騰濯清陽，嗚鈴素町，朗秀三觀，菴藹妙覺，廓落靈囿，濯瀾青谷，是以逡巡長羅，高步玄老，齊九鸞於閬崿之墟，放流光於冥華之上，浪達雙玄，窮標靈觀，沖漠靜於龍空，藏毫芒於丹室，啟神扉而委化，隨形遷而散累。是其時也，纏梏披越，神氣微夷，蕭脫五神，流練空洞，鱗躍碧津，慷慨條暢，雖自足於八觀，實無闌於霄映矣。顧念真才未啟，靈璞寢磨，欲使風灑蘭林，奏籟雲涯，發拔七爽，剖凝喻幽，不審靈書紫文，可得而下教乎。于時後聖君方擁機外化，高拂遐想，方注筆於大洞玄經，以教授諸上真左卿，及靈童玉女數百人也。既不耳青童之陳辭，又未暫綴詠於視矣。於是青童君重啟，伏膝進行，固請不已。爾乃聖君良久推機偃處，忽爾長歎曰：苦辭玄達，精誠來悟，子甩心之至矣。於是指點虛域，有愍焉之容也。爰乃引雲鈞之琴，撫而彈之，清靈響粲，激落百音，瓊振九虛，徹朗太霄，而歌大洞神州之章，凝魂之曲，玄詩靈藻，天韻希微，領照仲氣，頻音清徽，其辭曰：
　　玄虛上清氣，三素凌華濛。淵嚮啟靈扉，七門扇羽童。豁落丹霄觀，清寥冥運彰。有覺悟玄會，涯棲飛太空。腸臺太洞野，幽逸英芝光，遺界翳虛輪，絕宅自冥通。高會玄辰闕，寒首朝玉皇。神映朱靈音，虛鼓響瓊鐘。九轡縱雲軿，逍遙紫霞峰。丹陵啟碧室，緑庭披五房。金闕煥嵯峨，藹沬木蓋切上清宮。味此日月華，盼彼無形方。玄致三靈覺，蕭條劫仞中。何為當塗坐，五難乘子胸。何不御赤嬰，乘我泥丸公。不死亦不生，不始亦不終。
　　於是聖君吟歌畢，顧引青童使坐，設流霞之漿，環剛之果，赤樹白子，絳木青實。乃命五老上真仙都左公，開紫蘂玉笈雲錦之囊，出靈書紫文上經，以付青童君，下授有玄宮玉名，當為真人者。青童君退席，稽首拜而受之，以還方諸東宮。
　　《靈書紫文上經》，是後聖李君自少學道，所受修行要文者也。乃太微天帝、紫微上真天帝玉清君，二天帝口傳之訣，為真之法，上皇大度要事，皆料拔撰集施行祝說，先後相比條例，相次為一卷，刻以紫玉為簡，青金為文。於是龜母案筆，真童拂筵，天妃侍香，玉童結編，名之曰靈書紫文上經，以付五老上真仙都左公，藏於紫蘂玉笈，盛以雲錦之囊。侍文者命玉女十人，在文之左右，侍聖君列紀者，命玉童十人，並司察有書之道士，言功糺罪，上聞上清玄中先師。大過被考於三官，小過奪紀以促年，大罪禍及於三祖，小罪止身以受殃，輕慢則神去，污穢則文藏也。學仙者開視靈文，皆當起拜，盥手燒香也。天靈司察，可不慎敬矣。諸非傳授，皆不得妄說篇目，說則犯泄漏天文之科。
　　上清金闕靈書紫文，採飲飛根吞日氣之法，昔受之於太微天帝君，一名赤丹金精石景水母之經也。當常見日初出之時，乃對日東向，叩齒九通畢，心中陰呪，呼日魂之名，日中五帝之字曰：日魂朱景照韜緑映迴霞赤童玄炎飈像。
　　凡心祝呼此十六字畢，仍瞑目握固，存見日中五色流霞，皆來接一身，下至兩足。又存令五色上至頭頂，於是日光流霞五色，俱來入口中。又日光流霞之中，自復有紫氣，大如目童者，累重數十，炫煥在五光之中，名之曰飛根水母也。并俱與五氣來入口中，向日吞霞，作四十五咽氣。咽氣畢，又咽液九過，畢，又叩齒九通，微呪曰：
　　赤廬丹氣，圓天育精，剛以受柔，炎火陰英，日辰元景，號曰大明，九陽齊化，二煙俱生，凝魂和魄，五氣之精，中生五帝，乘光御形，採飛以虛，輟根得盈，首巾龍華，披朱帶青，轡烏流玄，霞映上清，賜書玉簡，金閣刻名，飲食朝華，與真合靈，飛仙太微，上昇紫庭。
　　畢，向日再拜。真仙之中，萬人已上，無有一人知日魂之名者矣。此道玄妙，非血食臭骸可得聽聞者也。天陰無日，可於室中所臥潔處，存而為之。清修道士，精通上感者，都可不待見日而修之也。若道士休糧山林，長齋五嶽，絕塵人間，遠思清真者，得日日飲日根之霞，吞太陽之精，則立覺體生玉澤，面有流光也。如其外累人事，未獲靜形，浮遊世路，心拘榮網者，要以月朔、月三日、月五日、月七日、月九日、月十三日、十五日、十七日、十九日、二十五日，案而為之如上法，一月之中十過也。此日是日魂下接，飛根盈滿，水母辟夢之時也。行之十八年，上清當鍊以金真，瑩以玉光，位為玉皇，飛行太空，乘華三素，以映天下。
　　太微飲日氣開明靈符
　　若不能常以月晦夜半書符者，要不可失奇月晦也。
　　右月晦夜半，朱書青紙上，東向吞之，以先告日魂也。臨飲符時，閉氣，左手執符，心祝曰：
　　太微丹量闕，名曰開明，致日上魂，來化某形，平旦嚴裝，發自圓庭，飛華水母，日根金精，紫映流光，號為五靈。祝畢，乃飲符。
　　上清金闕靈書紫文、採飲陰華吞月精之法，昔受之於太微天帝君，一名黃氣陽精藏天隱月之經也。當思見月初出之時也，乃對月西向，叩齒十通，畢，心中陰祝，呼月魄之名，月中五夫人之字曰：月魄曖蕭芬豔翳寥婉虛靈蘭鬱華結翹淳金清熒艮容臺標。
　　凡心祝呼此二十四字畢，乃瞑目握固，存見月中五色流精，皆來接一身，下至兩足。又存令五氣上至頭頂，於是月光流精五色，俱來入口中。又月光精之中，自復有黃氣，大如目童者，累重數十，相隨在月精光五色之中，名曰飛黃月華之精也。並俱與五氣來入口中，向月吞精，作五十咽畢，咽液十過畢，又叩齒十通，微祝曰：
　　黃情玄暉，元陰上氣，散蔚寒飈，條靈斂胃，虛波瀾穎，挺濯淳器，月精夜景，玄宮上貴，五君夫人，各保母位，赤子飛入，嬰兒續至，迴陰三合，光玄萬方，和魂制魄，五胎流通，乘霞飛精，逸虛於東，首結靈雲，景華招風，左帶龍符，右佩虎章，鳳羽朱帔，玉佩金璫，騫樹結阿，號曰木王，神基控根，有虧有充，明精內映，玄水吐梁，賜書玉札，刻名雲房，飲食月華，與真合同，飛仙紫微，上朝太皇。
　　祝畢，向月再拜。存日月，坐立任所便耳。仙官之中，無有一人知月魄之名者矣。其真人當時有知之者，若天陰無月，可於室中為之。施行要訣，如飲日光法。夕夕為之，則立覺體生光照，目有飛精也。要法月二日、四日、六日、八日、十日、十四日、十六日、十八日、二十日、二十二日、二十四日，一月之中十一過，亦足成仙也。此日之夕、是陰陽之合，三炁盈溢，月水結華，黃神下接之時也。行之．一十八年，上清當鍊魂易魄，映以玉光，乘玄轡景，飛行太空。
　　紫微飲月精太玄陰生符
　　若不能常以月晦夜半書符者，要不可失偶月晦也。正月為奇，二月為偶。
　　右月晦夜半，黃書青紙上，東向飲之，先以告月魄也。是時當先飲開明靈符也。飲月符，閉炁，右手執符，心祝曰：
　　紫微黃書，名曰太玄，致月華水，養魄和魂，方中嚴事，發自玄關，藏天隱月，五靈夫人，飛光九道，映朗泥丸。祝畢，乃飲符。
　　太微靈書紫文拘三魂之法
　　月三日、月十三日、月二十三日夕，是此時也，一二魂不定，爽靈浮遊，胎光放形，幽精擾喚。其爽靈、胎光、幽精，三君是三魂之神名也。其夕皆棄身遊遨，飚逝本室，或為他魂外鬼＇所見留制，或為魅物所得收錄，或不得還及，離形放質，或犯於外魂，二氣共戰、皆躁競赤子，使為他念，去來無形，心悲意悶也。道士皆當拘而留之，使無遊逸矣。拘留之法，當安眠向上，下枕伸足，交手心上，暝目閉氣三息，叩齒三通，存心有赤氣如雞子，從內仰上出於目中，從目中出外，赤氣轉大覆身，下流身體，上至頭頂，變而成火，因以繞身，使匝一身，令內外洞徹，有如然炭之狀。都畢。其時當覺體中小熱，乃又叩齒三通，畢，存呼三魂名，爽靈、胎光、幽精，三神急住，因微祝曰：
　　太微玄官，中黃始青，內鍊三魂，胎光安寧，神寶玉室，與我俱生，不得妄動，鑒者太靈，若欲飛行，唯得詣太極上清，若欲飢渴，唯得飲徊水玉精。
　　太微靈書紫文制七魄之法
　　月朔、月望、月晦夕，是此時也，七魄流蕩，遊走穢濁，或交通血食，往鬼來魅，或與死尸共相關入，或淫惑赤子，聚姦伐宅，或言人之罪，詣三官河伯，或變為魍魎，使人厭魅，或將鬼入身，呼邪殺質。諸殘病生人，皆魄之罪，樂人之死，皆魄之性，欲人之敗，皆魄之疾。道士當制而勵之，鍊而變之，御而正之，攝而威之。其第一魄名尸狗，第二魄名伏矢，第三魄名雀陰，第四魄名吞賊，第五魄名非毒，第六魄名除穢，第七魄名臭肺，此皆七魄之陰名也，身中之濁鬼也。制檢之法，當正臥，去枕伸足，兩手掌心掩兩耳，令指端相接，交於項中，閉息七過，叩齒七通，存鼻端有白氣如小豆，須臾漸大，以冠身九重，下至兩足，上至頭上。既畢，於是白氣忽又變成天獸，使兩青龍在兩目中，兩白虎在兩鼻孔中，皆向外，朱雀在心上，向人口，蒼龜在左足下，靈蛇在右足下，兩耳中有玉女，著玄錦衣，當耳門，兩手各把火光。良久，都畢。又咽液七過，叩齒七通，呼七魄名畢，乃微祝曰：
　　素氣九回，制魄邪凶，天獸守門，嬌女執關，鍊魄和柔，與我相安，不得妄動，看察形源，若汝飢渴，聽飲月黃日丹。
　　右祝誦都畢，於是七魄內閉，相守受制。若常行之，則魄濁下消，反善合形，上和三宮，與元合靈。
　　人一身有三元宮神，命門有玄關大君，及三魂之神，合七神，皆在形中，欲令人長生，仁慈大吉之君也。其七魄亦受生於一身，而與身為攻伐之賊，故當制之。道士徒知求仙之方，而不知制魄之道，亦不免於徒勞。
　　三元宮所在，其上元宮，泥丸中也，其神赤子，字三元先，一名帝卿；中元宮，絳房中心是也，其神真人，字子南丹，一名中光堅；下元丹田宮，臍下三寸也，其神嬰兒，字元陽昌，一名谷下玄。此三一之神矣。欲拘制魂魄時，皆先陰呼其名，存三神皆玉色金光，有嬰孩之貌，中上二元皆衣赤，下元衣黃，頭如嬰兒始生之狀也。行道服氣時，亦存呼名字。
　　命門，臍也，玄關是始生胞腸之通路也。其中有生宮，宮內有大君，名桃康，字合延，著朱衣，巾紫蓉冠，坐當命門，其三魂神侍側焉。大君常手執天皇象符，以合注元氣，補胎反胞。暮臥，先閉氣二十四息，乃心祝大君名三通，因咽液五十過，又三叩齒，微祝曰：
　　胎靈大神，皇綱天君，手執胞符，首冠紫冠，黃迴赤轉，上精命門，化神反生，六合相因，形骸光澤，玉女棲身。
　　畢。能常行之十八年，大君將能左激三田，右御三氣，田化成飛舉，氣
　　化成玄龍，仰役二十四神，俯使魂靈，呼陽官六甲，召陰官六丁，千乘萬騎，白日升天，皆桃君之感致也。
　　太微天帝君天皇象符
　　一名帝君九迥元五通八間符。若禮祝於別室，當先書此符，盛以錦囊，佩之，然後乃得行之。
　　右天皇象符，以付生宮大君桃康合延，合元上氣，理胞運精。朱書青紙，月旦、月望夜半，北向服之，以左手執符，閉氣，心祝曰：
　　天帝玄書，皇象靈符，以合元氣，運精反胞，萬年嬰孩，飛仙天樞，生宮大君，披丹建朱，首戴紫蓉，與我同謀。
　　畢，乃服，服畢，起再拜。服符時，於所寢狀上也。
　　若道士有行還精之道，回黃轉赤，朝精灌命，注津溉液，使男女共丹，面生玉澤者，宜知大君之名要，服象符以不老矣。若徒行事，而不知神名，還精而不知服此符，不見其祝說，不測其宮府所住者，雖獲千歲之壽，故自歸尸於太陰，徒積歷紀之生，故應還骨於三官也。道士暮臥，常存大君，為祝說之法，朔望服符，以運胎精之益者，如此亦成仙人，可不煩男女還補之術也。然御女以要飛騰，回氣以求天仙，嶮巇甚於水火，殺伐速於斧釿，自非灰心抱一之性，殆不可以此取喪失者也。中才行之，所謂吞劍而欲喉咽不傷，當可得耶。生宮大神君，忌人食生血，忌燒六畜毛，忌燒葫蒜皮葉，及諸葷菜輩，皆伐亂胎氣，臭傷嬰神，慎之焉。
　　皇天上清金闕帝君靈書紫文上經竟