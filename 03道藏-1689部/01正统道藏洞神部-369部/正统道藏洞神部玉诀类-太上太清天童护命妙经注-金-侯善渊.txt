太上太清天童護命妙經註
　　太上太清天童護命妙經註。金朝道士侯善淵撰 。一卷。底本出處：（正統道藏）洞神部玉訣類。
　　太上太清天童護命妙經註序
　　夫太上者，玄元之王，萬聖之師，至上无尊，至高無位。上則包羅眾象，中則普濟羣生，下則長養萬物。生生化化，受炁於太始之中，物物頭頭，稟道在虛无之內，千變萬化，无不太上矣。故天道者，運為清陽之炁也，童德者，動合純粹之真也，兩機相契，妙用為一，護命養生。神明佑助，兕虎无由所傷，毒蟲焉能所害，何為堅固，至在於神之機也。
　　太上太清天童護命妙註 
　　姑射山太玄子侯善淵註
　　太上太清天童
　　高真攝化，神用无方。頌曰：太上玄元第一尊，趺蓮高坐玉清官，天童妙化圓明體，光鑑寰瀛萬象空。
　　護命妙經。
　　誦者除邪，修之攝正。頌曰：太上親傳護命經，玄言直語甚分明，清晨默念持三徧，无限羣魔盡失驚。
　　皇天生我，
　　金公道父，覆我之真。頌曰：萬物因從道炁生，皇天育我氣神清，壺中逗引龍行火，鼎內金丹漸結成。
　　皇地載我，
　　黃婆牝母，運我之形。頌曰：一炁沖和萬物彰，本因生產在中央，丹田養就靈仙藥，始覺神遊入帝鄉。
　　日月照我，
　　天地之精，感而純陽。頌曰：交逕烏飛兔走波，二輪晶耀越天河，達人到此開青眼，試問凡夫認得麼。
　　北斗輔我，
　　心通七竅，斗柄分明。頌曰：斡開斗口運天關，兩點流星任往還，鼎眼滿傾銀浪滾，爐門一派水晶翻。
　　星辰榮我。
　　滿天精秀，照我神凝。頌曰：極目陽精數點輝，往來昇降疾如飛，空中頤養胎仙就，穩跨金龍入太微。
　　江河渡我，
　　曲江金水，穩駕神舟。頌曰：靈波滾滾接東流，傾入汪洋法海收，穩駕神舟淤歷徧，水心直下釣龍鈞。
　　北辰侍我，
　　北辰初顯，侍我同明。頌曰：北極玄微鎮碧霄，心開頓悟亦非遙，胎光一點澄凝處，萬道流霞物外飄。
　　風雨送我，
　　寰中虛靜，雨過風清。頌曰：薄霧輕煙細雨霏，遠嵐凝翠可相宜，送我歸何處，拍劍騎龍上紫微。
　　諸仙舉我，
　　眾真相助，一體无分。頌曰：諸仙舉我朝三界，眾聖相扶入帝京，金闕門中呼羽客，玉霄榜上列仙名。
　　司命與我，
　　天中司命，與我同源。頌曰：司命從容意自清，介然與我育神嬰，嬰兒長大渾无物，一顆靈光處處明。
　　太一任我，
　　太一玄機，任我神通。頌曰：太一爐開師子吼，混元鼎破火龍飛，滿天光焰燒空界，萬派精金照日輝。
　　六丁進我，
　　六門通泰，進我神遊。頌曰：六丁進我任遨遊，散髮披襟跨火牛，仗劍咬牙吞日月，飛符追下活人頭。
　　玉女從我，
　　金童前引，玉女後隨。頌曰：玉女相隨入洞遊，笙歌引上水晶樓，凭欄不見紅塵事，唯有虛空浮日頭。
　　五帝衛我，
　　五般霞彩，聚入神宮。頌曰：五炁朝元入寶宮，三花片片落空中，玄珠配合生光瑩，遍照乾坤上下通。
　　天門開我，
　　上朝金闕，出入夷門。頌曰：閑騎白馬上天門，信步因遊翫月宮，寶殿姮娥新有令，賜余丹桂一枝紅。
　　地戶通我，
　　心通兩竅，神致无方。頌曰：一擊玄關地戶開，絳官仙子上靈臺，遍觀極目瓊花綻，盡向紅爐火裏栽。
　　我命著我，
　　性命俱備，精炁神全。頌曰：養炁全神別有方，安魂定魄不飛颺，丹成已覺心通聖，鑿壁穿山透海滄。
　　太清玄籍。
　　太清之道，玄籍萬神。頌曰；太清永劫鎮夷門，萬化生乎在彼中，一性貫穿天地匝，金嬰還返玉晨宮。
　　三宮昇降，
　　上昇下降，三一浮沉。頌曰：三宮昇降定浮沉，達者心開性自深，太一爐添文武火，硃砂鼎裹鍊精金。
　　上下往來無窮。
　　親遠疏近，大計無窮。頌曰：上下無窮不見形，無形之體自然清，蠲蠲贈得靈砂滿，燦燦交光照眼明。
　　金飯玉漿，向求皆至。
　　天然一味，食者延年。頌曰：一盤金飯浸瓊漿，啜罷神清入太倉，五色雲中朝聖主，紫微殿裹奏明皇。
　　虛梵日月，
　　虛懸寶鑑，道眼高明。頌曰：虛梵煌煌映大羅，高懸日月照婆娑，鼎中汞水涓涓滴，鑄就紅砂滿鼎多。
　　與天為誓 。
　　天性人也，人心機也。頌曰：天性人兮人象天，天人相契立根元，根元混一歸何處，蕩蕩茫茫萬化前。
　　鬼雚魒鬼行魁，
　　北極之號，受正除邪。頌曰：北極元君鎮上方，咬牙執劍斬魔王，妖精魍魎全俱滅，總化無形變血光。
　　所為者成，
　　背之者死，向之則生。頌曰：修成丹藥永無枯，玄牝空中任吸呼，白虎每吞金鳳髓，烏龍常飲太陽酥。
　　何神不使，
　　人人有分，物物皆從。頌曰：萬神同喜聚三光，至道無生得久長，常使
　　汞鉛顛倒用，自然丹就得純陽。
　　何令不行，
　　天地萬物，受炁而生。頌曰：一陽初動黃芽秀，二炁相交白雪清，兩味合和十六兩，完容一粒寶珠明。
　　上有朱雀，
　　火龍蟠頂，丹鳳凝陽。頌曰：朱雀離巢趁日飛，上侵天谷徹雲霓，展開金翅磨星斗推落陽光滿太微。
　　下有玄武，
　　烏龜水府，太陰之精。頌曰：玄武交宮水府行，赤蛇相繞火中生，剎那一井金波湧，傾入紅爐滿鼎烹。
　　左有青龍，
　　龍從震位，汞自西生。頌曰：青龍一踴出東渝，舒展紅霞罩玉都，兩道電光昕霹靂，三天驚動鎮江湖。
　　右有白虎。
　　虎從兑位，鉛自東生。頌曰：白虎深藏入兑方，須彌靜坐泛龍光，射開宇宙羣魔退，獨霸山川鎮海滄。
　　愛我者生，
　　全神養炁，保命長生。頌曰：陰陽火候勿令差，鉛鼎飛霜吐翠砂，一粒明珠顛倒滾，滿天精耀放紅霞。
　　惡我者殃，
　　貪嗔損炁，嫉妬傷神。頌曰：貪嗔嫉妬勿交生，信任寰中自在行，清靜若逢尸鬼鬧，袖中携劍斬三彭。
　　謀我者死，
　　財色利名，親之者死。頌曰：功名富貴莫爭儸，愛慾恩深業轉多，達士超然俱遠避，迷人不悟永耽砤。
　　憎我者亡。
　　心猿意馬，縱之則亡。頌曰：邪魔陰鬼亂交紛，握固存神意不容，寂靜若逢塵事撓，放開心月照虛空。
　　玉女三千六百，常在我傍，
　　萬神聚會，不離我身。頌曰：一簇神仙秀炁清，彩雲深處賀昇平，空中一派仙音奏，捧箇真人入洞庭。
　　執節奉符，與我同遊。
　　行住坐外，動止相隨。頌曰：玉女同遊不夜鄉，鳳鸞迎駕入明堂，金童勸瓊漿液，味覺清香透頂凉。
　　太上攝京，
　　高真攝位，眾聖來朝。頌曰：太上扶空坐寶蓮，放開惠日照無邊，諸仙總攝高真位，眾聖來朝御坐前。
　　天大吉昌。
　　寥寥空靜，湛湛盈虛。頌曰：混元一炁定沉浮，獨立寥空萬象初，渺渺玄玄千劫外，澄澄湛湛覆虛無。
　　二十四符，
　　神符去病，心印除邪。頌曰：神符斷祟陰消滅，心印除邪道自生，金簶玄科親授訣，濟民助國永清平。
　　與星曆俱。
　　星河玉潔，心月冰清。頌曰：星河皎潔透銀蟾，無上真人至仰瞻，玉女掣開秋水殿，金童舒起夜明簾。
　　急急如律令！
　　經中得意，急急修持。頌曰：功行齊修兩事全，煥然輕舉化飛仙，青童引至朝元去，鶴駕香風入洞天。
　　太上太清天童護命妙經註竟