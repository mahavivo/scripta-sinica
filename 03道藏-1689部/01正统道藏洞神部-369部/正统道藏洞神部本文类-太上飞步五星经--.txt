太上飛步五星經
　　經名：太上飛步五星經。撰人不詳。內官飛步五星七元之法。一卷。底本出處斗：《正統道藏》洞神部本文類。
　　太上飛步五星經
　　步五星，初未登星罡之時，及訖下罡之時，並先存五星之精，在我五臟之中。存畢，叩齒五通，咽液五過，微祝曰：
　　五星列照，煥明五方，水星却灾，木德致昌，熒感消禍，太白辟兵，鎮星四據，家國利亨，名刊玉簡，録字帝房，乘飈散景，飛騰太空，出入冥無，遊宴十方，五雲覆蓋，招棒攝風，設使萬靈，上為仙公。
　　畢。正心向罡口 ，當上下之際而存祝也。閉氣上罡，當先呼五星名字，及夫人名字畢，乃越罡蹈星。先舉兩足上太白，從太白登鎮星，從鎮星登火星，從火星登木星，從木星登辰星，從辰星還躡太白。凡三過，乃更閉氣上罡，案舊往還十五過。每至星所，輒呼星君及夫人名字，左手撫心，祝曰：飛仙。
　　東方歲星真皇君，諱澄瀾，字清凝；夫人諱寶容，字飛雲。
　　南方熒惑星真皇君，諱維渟，字散融；夫人諱華瓶，字玄羅。
　　西方太白星真皇君，諱寥凌，字振尋；夫人諱飈英，字靈恩。
　　北方辰星真皇君，諱啟咺，字精源；夫人諱玄華，字龍娥。
　　中央鎮星真皇君，諱藏陸，字躭延；夫人諱空瑤，字飛賢。
　　北斗第一太星，黃錦帔，丹青飛裙。
　　北斗第二元星，青錦帔，綠羽飛裙。
　　北斗第三真星，青錦帔，繡羽華裙。
　　北斗第四鈕星，紫錦帔，黃華羽裙。
　　北斗第五剛星，朱錦被，紫青飛裙。
　　北斗第六紀星，朱錦帔，青繡飛裙。
　　北斗第七關星，丹錦帔，青華羽裙。
　　北斗第八帝星，紫錦帔，繡用飛丹裙。
　　北斗第九尊星，綠錦帔，翠羽華裙。
　　右頭並頹雲髻。
　　經曰：行事時，皆北向執隱書而為之者，謂始學真妙，未涉微遠，不解星位之首向，不識玄斗之指建，故當北向執書，以漸求之耳。若既#1解書意，識星轉之隨時，自宜隨斗所指，按而存步，如此則無有常向，不為皆向北也。夫一切北向，自為始學者耳。恐此將可以意通觸類，不足復問邪。
　　太上真人步五星之道，以政五星降室。閉氣上罡，先呼五星、星夫人名字畢，乃越罡蹈星。謂始上罡硬頓往，呼名字畢，乃越罡蹈星耳。若每至星上，得復重心呼所至星處之名字，益其佳也。若煩重攤常，祖可按舊而行耳昔鬰涉公、北連子生、長陵老人，皆此法而得升天，不以煩難為辭也，所謂治生者俟。商飯之汲汲，豈憚臉灘哉，所期唯錢貨而已耳。若使求道常如賈販之用心，亦有何不得仙耶。但惜初學者，皆言專盡勤至，而彼輒懈縱。有似車之將故而百節緩落，又似負重之牛造遠足蹇。夫學者之所患，而為得之者之所笑，皆如此輩事耳。苟能心研內鏡者，是為感發乎神，將有靈人發子之蒙，携辰景之輿矣。五星圖布，常向南也。以太白位在西，歲星在束，按而施之。所以爾者，五星隱伏，縱橫無常，不如北斗列象，恒在故一，以定位於五方，不得隨星之所在也。三八景合二十四神，以次念之，亦可一時頓存三八，亦可平旦存上景，日中存中景，夜半存下景，在人意為之也。若外身幽巖，屏絕人事，內念神關，攝真朝氣，將可平旦頓存三八景，三時又各重存一景，益當佳也。但人間多事，此煩難常行耳，事不得常益自薄。昔西城王君、桐□上真，皆按此道也。按《苞玄玉籙白簡青經》云：不存二十四神，不知三八景名字者，不得為太平民，亦不得為後聖之臣。
　　欲飛登木星之法，常思見歲星，當正心視星，以右手撫心，畢而禮之，左手掩兩目，乃九閉氣，又叩齒二十七通，咽液九過，臨閉目，心呼歲星中真皇之君、君夫人名諱字三過畢，曰：願得與始陽青皇真君、君夫人共乘八景碧輿，上登太上官。言畢，乃臨閉目於手下，向星而呪曰：
　　天光交和，精流東方，仰望九門，飛霞散鋒，始陽碧臺，中有青皇，青牙垂暉，映照九方，鬱燦夫人，字曰飛雲，齊服靈錦，龍帔虎裙，腰帶鳳符，首巾華冠，出無入虛，遨遊太無，前策青帝，後從千神，來見迎接，得為飛真，上登玉清，高上之房。
　　祝畢，去手勿復掩目，臨目視星，〔服星〕#2之光二十七吞，存九芒盡來入喉中。都畢，又叩齒三通止。
　　欲飛登火星之法，思見熒惑星，當正心視星，以左手撫心，畢而禮之，右手掩口，乃三閉氣，又叩齒二十七通，咽液九過，臨閉兩目，心呼熒惑中真皇君、君夫人諱字三過畢，曰：願得與丹火赤皇君、君夫人共乘八景丹輿，上登玉清官。畢，乃向星微祝：
　　玄象流映，丹光南冥，仰望三門，朱雲絳城，中有丹皇，名曰維停，夫人內照，是為華瓶，齊服雲霜，鳳華龍鈴，腰帶虎書，首巾飛青，出無入玄，翔遨五城，前導赤帝，後從六丁，來見招延，得真之名，上登玄虛，金書玉清。
　　祝畢，去手勿復掩口，臨目視星，服星之光二十七吞，存令三芒盡來入喉中。都畢，叩齒三通止。
　　欲飛登金星之法，思見太白星，當正心視星，以右手撫心，畢而禮之，左手掩兩鼻孔，乃七閉氣，又叩齒二十七通，咽液九過，臨閉兩目，心存太白中真皇君、君夫人諱字三過畢，曰：願得與太素少陽君、君夫人共乘八景素筆，上登玉清官。畢，又向星微祝：
　　七炁艷飛，光照西方，仰望七門，靈闕激鋒，素暉燭映，德標金宗，中有少陽，號曰白皇，夫人靈恩，治在玉房，齊服皓錦，流鈴虎章，首建扶晨，腰佩金璫，出有入虛，游步玉罡，前導白帝，後從六庚，來下見迎，北登墉宮，名書上清，得為真公。
　　祝畢，去手勿復掩鼻，臨目視星，服星之光二十七吞如法。
　　欲飛登水星之法，思見水星，正心視星，以兩手撫心，畢而禮之，舉兩手以掩兩耳，乃五閉氣，又叩齒二十七通，咽液九過，臨閉兩目，心呼辰星中真皇道君、君夫人名字三過畢，曰：願得與辰星皇君、君夫人共乘八景蒼輿，上登上清上元宮。畢，又向星微祝：
　　五氣玄飛，光流北方，仰望五門，蒼闕鬱繁，激芒達觀，靈映景雲，中有黑皇，厥字精源，龍娥紛藹，俱理玄關，齊服蒼被，紫錦飛裙，腰佩虎符，首建蓮冠，出凌九虛，入嚮玉津，前導黑帝，後從六壬，來下見迎，上登紫房，名書太上，得為玉真。
　　祝畢，去手勿復掩耳，如法。
　　欲飛登土星之法，思見鎮星，正心視星，以兩手撫心，畢而禮之，左手以掩洞房上，乃四閉氣，又叩齒二十七通，咽液九過，臨閉兩目，心呼鎮星真君、君夫人諱字三過畢，曰：願得與中央太皇道君、君夫人共乘八景黃輿，上登上清宮。畢，又向星微祝：
　　四氣徘徊，合注中元，仰望九極，旁觀四門，黃臺紫房，垂鋒散芒，靈光鬱散，天華落軒，中有黃皇，厥字躭延，夫人潛德，是為非賢，理和命氣，導玄灌元，齊服黃雲，帔龍錦裙，腰佩金符，首巾紫冠，出凌玄空，展光金門，前導黃帝，六己衛軒，來下見近，上登天關，金書太上，琅簡刻名，飛行太空，得為玉卿。
　　祝畢，去手勿復掩洞房，如上法。
　　明堂內經開心辟忘符
　　開日旦，向王方，朱書，再拜服之，祝曰：　
　　五神開心，徹聽絕音，三魂攝精，盡守丹心，使我勿忘，五藏遠尋。
　　再拜畢祝，祝畢乃服，服畢，咽液五過，叩齒五通。勿令人見。若不用開日，以月旦、月十五日、二十七日，一月三服，一年便驗，秘符也。
　　太虛真人口訣：以春乙卯日，夏丙午日、秋庚申、冬壬子，冥外時，先擣朱砂、雄黃二物，分等細擣之，以綿裹之，使如棗大，臨外時以塞兩耳中。此消三尸鍊七魄之道，秘法也，勿令有知者。明日日中時，以東流水沐浴，沐浴畢，更整飾牀席，易著衣服，浣故者，更弊屐，洗澡之。都畢，又掃酒於寢牀下，通令所住一室盛潔也。更安枕卧，向上閉氣，握固良久，而微祝曰：
　　天道有常，改易故新，上帝吉日，沐浴為真，三氣消尸，朱黃安魂，寶鍊七魄，與我相親。
　　此是消鍊尸穢之上法，改易新形之要訣也。四時唯各取一日為之。
　　太虛真人曰：先師見教，以五達之日，日出三四丈許，正立，以心對日，存三魂神與日光俱入心中，良久，閉氣三息，咽液三過，微祝曰：
　　太陽散暉，垂光紫青，來入我魂，照我五形，却鬼試心，使心平正，內徹九氣，外通胎命，飛仙上清，玉籙已定。
　　畢，以手拭目二七，叩齒二七，都畢。此法使人三魂凝明，丹心方正，萬邪藏術，心試不行，真要道也。常當行之。
　　諸以五達日，向日趨令嚏。若不得嚏，以軟物向日引導鼻中，亦即嚏也。嚏畢，祝曰：
　　天光來進，六胎上通，三魂守神，七魄不亡，承日嗚嚏，與日神同，飛仙上清，位為真公。
　　祝畢，拭目二七。是內精上交日光，三魂發明於內，使人開心神，解百精，流轉於內府也。若非五達日，可不須爾也。
　　以五達之日，北向五再拜，心呼上真皇君夫人名字三過畢，叩齒五通畢，解巾長跪，謹啟：
　　五星日月上皇高真道君、道君夫人，玉清太上上清上皇上帝大道聖君几前，因自陳七祖父母以下及一身千罪萬過，上世以來乞願得解脫，三官告下諸司，使罪名離釋，削除黑籍，乞願得與五星之真，俱奔華辰，上登上清，交行玉門，上登玉清，高上之房，上登玄虛，金書玉清，名書上清，得為真公，名書太上，得為玉真，飛行太空，得為玉卿。
　　木星，左手掩目，右手撫心。
　　火星，左手撫心，右手掩口。
　　金星，右手撫心，左手掩鼻。
　　水星，兩手撫心畢，掩兩耳。
　　土星，以兩手撫心，左手掩洞房上。
　　右記八素中事。
　　正月六日中時，二月一日晡時，
　　三月七日夜半，四月九日食時，
　　五月十五日夜半，六月三日中時，
　　七月七日夜半，八月四日申時，
　　九月二日平旦，十月一日平旦，
　　十一月六日夜半，十二月十二日夜半。
　　右記五達吉日。
　　太上飛步五星經竟
　　#1『既』字原作『脫』，據《太上五星七元空常訣》改。
　　#2『服星』二字據後文補。