太上老君說天妃救苦靈驗經
　　經名：太上老君說天妃救苦靈驗經。撰人不詳，出於明初。假託太上老君及廣救真人說天妃（媽祖）降世救苦護民之事。一卷。底本出處：《正統道藏》洞神部本文類。
　　太上老君說天妃救苦靈驗經
　　仰啟勑封號無極，仁慈輔斗至靈神。
　　威容顯現大海中，德廣徧施天下仰。
　　護國救民無壅滯，扶危救險在須臾。
　　或遊天界或人間，或徧波濤并地府。
　　邪魔鬼魅總歸依，魍魎妖精皆潜伏。
　　變凶為吉如彈指，賜福消灾若殄微。
　　凡人有禱捧金爐，一切歸心從懇禱。
　　至心歸命禮：浦沱勝境，興化湄州，靈應威德非常，孝感神通廣大，救厄而平波息浪，扶危而起死迴生，大慈大悲，救苦救難，勑封護國庇民明著妙靈昭應弘仁普濟天妃。
　　啟請咒
　　奉請三天都總管，九天遊奕不曾停。
　　上聖天妃功護國，勑封靈惠衛朝廷。
　　頭戴花冠乘鳳輦，身披翬服仗龍形。
　　東列西華排鬼將，南征北討助神兵。
　　劍佩斗牛光凜冽，簡書勑命掃妖精。
　　威容顯現人欽仰，心運慈悲雨露均。
　　救民護國施恩德，扶害除灾利澤興。
　　威德周圓通上界，垂慈降世度群生。
　　山河社稷永安鎮，雨順風調保太平。
　　散影分輝遍三界，人間天上日月明。
　　天龍鬼神咸恭敬，奉勑皆令達上清。
　　我今誓願永受持，一心歸命奉真經。
　　奉禮咒
　　陰德始生，陽光吉貞。威容烜赫，救度生民。斬鬼除魔，速達上清。三台來護，眾聖皆迎。戴天履地，步斗魁星。無憂不滅，無願不成。誦持神咒，道炁長存。
　　爾時太上老君在無極境界，觀見大洋溟渤、河瀆川源、四海九江、五湖水澤、蛟蜃魚龍，出沒變化精妖鬼怪，千狀萬端。有諸眾生，或以興商買賣，採寶求珍，出使遐荒，交通異域，外邦進貢，上國頒恩，輪運錢糧，進納貢賦，舟船往復，風水不便，潮勢洶湧，驚濤倉卒，或風雷震擊，雨雹滂沱，其諸鬼神，乘此陰陽變化，翻覆舟船，損人性命，橫被傷殺，無由解脫，以致捉生代死，怨怒上衝，何由救免。於是廣救真人上白天尊曰：斗中有妙行玉女，於昔劫以來，修諸妙行，誓揚正化，廣濟眾生，普令安樂。
　　於是天尊乃命妙行玉女降生人間，救民疾苦，乃於甲申之歲，三月二十三日辰時，降生世間。生而通靈，長而神異，精修妙行，示大神通，救度生民，願與一切含靈解厄消灾，扶難拔苦，功圓果滿，白日上升，土神社主奏上三天。於是老君勑下輔斗昭孝純正靈應孚濟護國庇民妙靈昭應弘仁普濟天妃。於是天妃聽宣法音，弘是願言：自今以後，若有行商坐賈，買賣求財，或農工伎藝，種作經營，或行兵布陣，或產難不分，或官非撓聒，或口舌所侵，多諸惱害，或疾病纏綿，無有休息，但能起恭敬心稱吾名者，我即應時孚感，令得所願遂心，所謀如意。吾常遊行天界，徧察人間，以致地府泉源江河海上，一切去處，令諸所求，悉皆遂願。
　　於是廣救真人聞是願言，稽首歸依，而說偈曰：
　　勑封輔斗，顯跡威靈。飛符走印，統領天丁。收捕奸盜，斬滅妖精。扶危濟險，護助天兵。邪魔永殄，疾病安寧。敬順者泰，橫逆者傾。厭息火盜，斷絕邪冥。東西南北，四方肅清。神威震肅，家國咸寧。
　　英烈天妃，善慶明時。遊行三界，徧察靈祇。風雷衛護，兵將維持。中臨人世，為殄灾非。下通地府，徧告神司。枉橫者戮，殺人者誅。施人者愛，謀人者追。一心歸仰，萬物咸熙。急急如律令！
　　爾時天妃聞說偈已，稽首天尊道前，而說誓言：一者，誓救舟船達于彼岸。二者，誓護客商，咸令安樂。三者，袪逐邪祟，永得消除。四者，蕩滅灾述，家門清浄。五者，搜捕奸盜，屏跡濳形。六者，收斬惡人，誅鋤強梗。七者，救民護國，民稱太平。八者，釋罪解愆，離諸報對。九者，扶持產難，母子安全。十者，庇護良民，兔遭橫逆。十一者，衛護法界，風雨順時。十二者，凡有歸向，保佑安寧。十三者，修學至人，功行果滿。十四者，求官進職，爵禄亨通。十五者，過去超生，九幽息對。
　　是時老君聞天妃誓言，乃勑玄妙玉女錫以無極輔斗助政普濟天妃之號，賜珠冠雲履，玉珮寶圭，緋衣青绶，龍車鳳輦，佩劍持印，前後導從，部衛精嚴，黃蜂兵帥，白馬將軍，丁壬使者，檉香大聖，晏公大神，有千里眼之察奸，順風耳之報事，青衣童子，水部判官，佐助威靈，顯揚正化。世間若有男女恭敬信禮，稱其名號，或修齋設醮，建置道場，或清浄家庭，或江河水上轉誦是經一徧，乃至百徧千徧，即得袪除灾難，殄滅邪魔，疾病自痊，官灾永息，行兵臨陣，凶惡自離，囚獄之中，自然清泰，賊寇不侵，惡言無害，田蚕呎百倍，牛畜孳生，財禄盈餘，經營獲利，行商坐賈，採寶求珍，海途平善，無諸驚恐，求官作事，遂意稱心。
　　是時天尊說是經畢，天龍鬼神咸願護持，於是廣救真人復說偈曰：
　　金闕聖后，勑封輔斗。天人顯跡，嶽瀆毓秀。三月建辰，下弦應候。護國靈長，嵩呼萬壽。□福不臻，何難不救。與道合真，玉皇眷佑。依經轉誦，魔靈束首。燒香散花，修齋設醮。應有急難，即當虔告。如法受持，無不應驗。急急如律令！
　　真后斗仙，位列九天。上佐金闕，下及泉源。七元使者，道合自然。人間皈仰，福報無邊。昊天罔極，降福綿延。
　　英烈天妃，應感無方。人間天上，成敬其名。貞風顯佑，國土清平。臣今遵奉，永保利貞。
　　是時廣救說是偈已，妙行天妃稽首天尊，奉辭而退。三界靈祇，天龍神鬼，咸生歡喜，信受奉行。
　　天妃救苦靈符
　　勑符咒曰
　　輔斗真人，感應化生。一符一水，救濟萬民。除灾去障，永保安寧。急急如律令！
　　齊天聖后，北斗降身。三界顯跡，巨海通靈。神通變化，順濟稱名。三十二相，相貌端成。隨念隨應，至聖至靈。威光顯赫，護國庇民。海風吹浪，至祝降臨。一心瞻仰，顯現真身。虛空出現，統領天兵。威神下降，鬼伏神驚。莆田土主，聖化竹林。北斗大聖，驅逐邪精。消灾散禍，家國安寧。急急如律令！
　　右天妃靈符，如有急告焚香，念前咒七遍，書此符，用井花水磨乳香調服，自然安好，無不應驗。
　　太上老君說天妃救苦靈驗經竟