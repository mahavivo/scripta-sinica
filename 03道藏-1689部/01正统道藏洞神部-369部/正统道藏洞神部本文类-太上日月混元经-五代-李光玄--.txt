太上日月混元經
　　經名：太上日月混元經。五代李光玄撰。一卷。底本出處：《正統道藏》洞神部本文類。
　　太上日月混元經
　　乾坤坎離，剛柔配合，四者相包，謂之稟籥。二四三五一，天地之精。二八之數，相應天符，會于鼎中，鼎為天地，為神室。乾坤為明堂，藥物為日月，為夫妻，故為君臣。陰陽節候，其火隨爻之動，漸契於四時，合於陰陽。五行相剋，更為父母。春秋既分，刑德並會。是以黃鍾建子，陽左至巳。蘿賓建午，陰右至亥。從一至九數終，即復更始也。炎火既張，嬰兒聲悲，昇降奔突，屢欲翔飛，兢兢惕惕，戒慎不虧，謹於動靜。若夫君驕臣佞，賞罰不中，義璣失度，寒暑不時，災害自生。若君聖臣正，天地清寧，日月炳煥，道黑隆昌，王化太平，寒暑順律，斗樞應節，五行八卦，庶事修明，銖兩既克，已諧剛柔，調節候矣，無失時矣。玄輝五色，變化無常，霏霏微微，形奪皎雪，凝霜狎獵，魚鱗闌干，鐘乳結華，巉巖玲瓏銅柱。陰陽得配，恬澹相處，雲則從龍，風則從虎，影之隨形，響之應聲。水性潤下，火氣炎上，天地坎離，自然之狀。魂定魄凝，氣貫秋霜，昏昏混沌，南北不分，排陰立陽，從一至九，先白後黃，赤黑表裹，色變更紫，光華赫然，九轉純陽，五方黑足，歸彼厚土，而成還丹。流形金石，致火一年，志士服食，金砂九還，須臾變化，風馳霧散，百骸九竅，四肢五臟，搜索陰黑，乃立正陽。如冰之解而歸太玄昧者，何知遇則不迷。若宿蘊機性，則自契真理，志節堅貞，或當曉悟。性蒙意拙，懷疑不信，蓋積殃深厚，厚終不聞。昭昭之義，不可欺誣。學者悟之，蹟予志焉。
　　太上日月混元經竟