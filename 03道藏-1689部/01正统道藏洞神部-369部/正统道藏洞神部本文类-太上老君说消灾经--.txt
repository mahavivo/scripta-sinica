太上老君說消灾經
　　經名：太上老君說消灾經。撰人不詳，約出於唐宋間。假託太上老君為諸仙真說經，授予尹喜。勸人誦經念神，消灾除病。一卷。底本出處：《正統道藏》洞神部本文類。
　　太上老君說消災經
　　老君以庚寅年四月二十八日丙午，與諸天大聖俱坐碧霞之殿、五雲之座，真仙侍衛，無鞅數眾建節捧香，羅列左右，一時同會。即召天仙地仙、五嶽眾仙、天仙三十六皇主、地仙二十四皇主、神仙十皇主、飛仙大聖眾，又別國主上仙三十六萬人，中仙二十五萬人，下仙十四萬人，八大龍主、八大鬼主、八大畜主、三五之君、二十四性，悉皆來集。勅勅天都録事地都名字，即使攝録天下邪魔惡鬼、魑魅魍魎、盜賊虎狼、及橫官口舌、兵戈水火、疾病災害急厄，患之者，莫問男女，皆當香湯沐浴，齋戒然燈，燒香禮誦，供養此經。若家有眾魔野盜精邪疾疫，急厄難之時，當呼三十六金剛，二十五神王、二十七力士、三十七天師，凡此金剛神王力士天師等名號者，皆主知萬病災變，吉凶好惡悉皆由也。若有善信男女，能長齋燒香，禮誦此經，功德無量，所有千災萬病，惡逆盜賊虎狼，一切病難，自然消滅。天尊降福，覆護其人，所向從心，無不獲福，家門安泰，子孫隆昌，修習之人，皆致靈感，輕慢之者，禍及九祖，令可告男女，令知報應，皆得利焉。
　　元炁金剛，混沌金剛，總領金剛，
　　萬兆金剛，捉鬼金鍘，部録金剛，
　　收炁金剛，好生金剛，鎮守金剛，
　　去邪金剛，保命金剛，守形金剛，
　　守炁金剛，行真金剛，除偽金剛，
　　除邪金剛，破惑金鍘，上奏金剛，
　　下衛金剛，上明金剛，保身金剛，
　　長生金剛，變化金剛，清定金剛，
　　定身金剛，朱雀金剛，玄武金剛，
　　大聖金剛，成道金剛，天道金剛，
　　地道金剛，神道金剛，火頭金剛，
　　威怒金剛，大力金剛，滅魔金剛；
　　天大神王，地大神王，王大神王，
　　元素神王，素生神王，陰德神王，
　　鍊炁神王，鍊精神王，鍊生神王，
　　開化神王，造化神王，真道神王，
　　神道神王，護身神王，破邪神王，
　　執正神王，破夷神王，破賊神王，
　　覓鬼神王，斬鬼神王，遠行神王，
　　安身神王，殺鬼神王，食魅神王，
　　捕精神王；
　　除姦力士，除佞力士，破怨力士，
　　破迷力士，開道力士，消災力士，
　　散禍力士，解厄力士，消魔力士，
　　把攬力士，領鬼力士，收鬼力士，
　　收邪力士，抄録力士，定文力士，
　　定罪力士，上奏力士，對君力士，
　　奉承力士，天顯力士，地廣力士，
　　攝邪力士，破軍力士，征伐力士，
　　攝神力士，橫天力士，食精力仕；
　　啟元天師，道光天師，開化天師，
　　進仙天師，重光天師，朗清天師，
　　清定天師，定邪天師，收鬼天師，
　　制魔天師，斬鬼天師，啟天天師，
　　部録天師，上奏天師，除死天師，
　　定生天師，保護天師，普濟天師，
　　濟厄天師，救死天師，護生天師，
　　度命天師，度人天師，好生天師，
　　好善天師，變化天師，神妙天師，
　　皇上天師，萬福天師，至極天師，
　　玉辰天師，上聖天師，虛皇天師，
　　無量天師，明皇天師，洞深天師，
　　普攝天師。
　　老君曰：此天師者，位在三十六天之上也，仍下統世界，普領鬼神，及一切精邪疫疾，虎狼毒獸，時瘟疫炁，口舌咒詛，悉皆由也。若人不信道法，違背仙經，專事邪神，或修俗教，或習邪風，或祭祀鬼神，如此等類，罪由轉盛，無知穢俗，背正信邪，故受考對，萬劫無明，千劫受罪，乃得還生畜生之類，非人之形，任他役使，不可思議，死經地獄，無有還期，其罪深重，不可盡言，如此之人，縱受生，恒遭疾病，貧窮苦厄，無時安靜，官府所尅，眾人所害，年命短促，死入長夜冥冥地下，人所不知，百劫受罪，乃得返人之形。若能洗心易行，而得生也，若迷而不迴者，而近於死也，將以長處惡道，無由重生也，今重告子，明慎之焉。是時諸真大仙，歡喜踴躍，稽首而作頌曰：
　　道言甚微妙，普濟度天人。習者皆成道，背者悉殃身。此經能消災，蕩穢絕囂塵。眾生無智慧，違者信邪神。死入寒冰苦，受罪甚艱辛。迴心歸正道，方可受真身。一心歸仙路，乃得度天津。永享無期壽，分形百萬真。九幽長披散，七祖離冥津。自然天廚食，皆賴聖皇恩。靈歌唱玄路，萬劫保清真。隨世人人度，三真應聖皇。五方而靜默，道法漸時光。似如人半日，妖魅入心藏。陰陽或衰盛，百姓並飢荒。真人將去世，混雜實難當。濳龍欲重起，閉目在幽房。狂人顛倒業，不久自遭殃。沉淪地獄下，痛毒被刑傷。皆由心邪見，致使受燋惶。金剛令上道，威力破迷荒。行歌而交泰，至道永開張。風調而雨順，五穀滿盈倉。四方皆賓伏，麟鳳自呈祥。明君時有道，萬劫保年長。
　　老君謂尹喜曰：此經尊貴，乃眾仙得真之要也，子今受吾之要，直須精專，內自保之，勿示非人，唯學仙道士，及善信男女，此可依經傳受，明宣道法，令深慎科戒，勿使失時，今重告子曰，不得妄傳，吾言甚祕，宜慎之焉。喜即稽首跪拜受經。是時諸真眾仙聞說經畢，退席恭敬，侍立俄頃，有諸仙駕浮空而下，無鞅數眾各捧香花，持符執節來詣道前，一時稽首，奉請老君還玉京。老君於是歡喜臨駕，重謂喜曰：吾當上昇矣，子受此經，必成道矣。喜即莽然悲涕，俯伏禮謝，忽失其所在，唯聞音樂震動山川，因仰面視諸龍駕，雲炁旋遠，五色鮮明，世之莫識，須臾漸遠，隱而不見矣。
　　太上老君說消災經竟