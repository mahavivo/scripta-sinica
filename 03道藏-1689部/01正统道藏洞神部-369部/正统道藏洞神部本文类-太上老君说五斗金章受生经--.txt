太上老君說五斗金章受生經
　　經名：太上老君說五斗金章受生經。撰人不詳，約出於唐宋間。假託太上老君為五斗星君等宣說五方金章靈符，勸人施財設醮，誦經祈福。一卷。底本出處：《正統道藏》洞神部本文類。
　　太上老君說五斗金章受生經
　　爾時，太上老君在太清境上、大赤天中、黃金殿內，召五老帝君及東斗注筭君、南斗上生君、西斗記名君、北斗落死君、中斗總監君、九天生神君、九天注生君、九天注祿君、九天掌籍掌筭君、九天財庫祿庫君、九天消灾散禍君、九天聖母九天太一元君、九天監生大神、北斗七元星君、南斗六司星君、本命元辰建生星斗君，各隨本部功曹靈官、金童玉女無量聖眾，一時同會，稽首禮拜，燒香散花，步虛旋繞，長跪道前，諦聽法言。
　　太上老君廣宣要妙，告示五方五老一切聖眾曰：吾昔於混沌之中，天地未分，元化體一，布氣十方，成就萬象，生天生地，負陰抱陽，陽氣上升，化生諸天，陰氣下降，化生諸地，陽之餘氣化為男子，陰之餘氣化為女人，陰陽二氣，混合自然，生生化化，乃有人倫。既有人倫，宿命因緣，有善有惡，有長有短，有貴有賤，有富有貧，善惡之報，如影逐形，如響應聲，作善善應，作惡惡成，種蘭得香，種粟得糧，為善降祥，為惡降殃，一切因緣，皆由福業。且人生下土，命係上天，人之生也，頂天履地，有陰有陽，各有五行正氣，各有五斗所管，本命元辰，十二相屬，且甲乙生人東斗注生，丙丁生人南斗注生，戊己生人中斗注生，庚辛生人西斗注生，壬癸生人北斗注生，注生之時，各稟五行真氣，真氣混合，結秀成胎，受胎十月，周回十方，十方生氣。包羅元始，杳杳冥冥，其中有精，恍恍惚惚，其中有物，視不見我，聽不得聞，離種種邊，名為妙道。妙道在人，不可輕失，失之甚易，保之甚難，多迷真道，多逐邪源，多好淫殺，多好貪嗔，多沉地獄，多失人身。受生之時，五斗星君，九天聖眾，注生注祿，注富注貧，注長注短，注吉注凶，皆由眾生，自作自受。若人在世之日，心崇大道，供養天尊，孝順父母，和同六親，不嫉不妬，不貪不婬，或持齋戒，或作善緣，或受三戒五戒，十戒十二可從戒，十四持身戒，二十四戒，三十六戒，七十二戒，一百八戒，三百大戒；或修上清齋、金籙齋、三元齋、三七齋、庚申齋、甲子齋、本命齋，如是齋戒，若有善男子善女人受持之者，名係天人，世世生生，不失人身，富貴聰明，人中殊勝，五體具足，十相端嚴。且人之生也，皆受五方五老帝君各降真氣，金章靈符，混合自然，化生為人。
　　吾今宣說東方第一金章靈符真文神咒：
　　東方九炁，始青天中。青靈始老，九炁天君。
　　真人按筆，下注人身。木德結秀，會道合真。
　　此章靈符鎮人肝中，若人肝受病，以朱書燒灰服之，立愈。
　　南方第二金章靈符真文神咒：
　　南方三氣，赤靈丹天。丹靈真老，三氣天君。
　　司命司錄，絳闕尊神。火德明秀，會道合真。
　　此章靈符鎮人心中，若人心受病，以朱書燒灰服之，立愈。
　　中央第三金章靈符真文神咒：
　　總監眾靈，十二之天。元靈元老，十二天君。
　　都錄校籍，主鎮脾神。土德鎮秀，會道合真。
　　此章靈符鎮人脾中，若人脾受病，以朱書燒灰服之，立愈。
　　西方第四金章靈符真文神咒：
　　西方七氣，太白之天。皓靈皇老，七氣天君。
　　記名安魄，主鎮肺神。金德堅秀，會道合真。
　　此章靈符鎮人肺中，若人肺受病，以朱書燒灰服之，立愈。
　　北方第五金章靈符真文神咒：
　　北方五氣，玄中之天。五靈玄老，五氣天君。
　　追生落死，主鎮腎神。水德善秀，會道合真。
　　此章靈符鎮人腎中，若人腎受病，以朱書燒灰服之，立愈。
　　爾時，老君再說此五方真文神咒，即召五方五斗星君，降此靈符真文神咒，各授五斗星君，即以金書玉篆，各依其方，總得受持，注生世人，以此靈文安鎮五臟，各鎮人身。凡人性命，皆由九天生氣五斗星君本命元辰主掌靈神，若復有人能知根本，但遇三元五臘本命生辰北斗下日，嚴置壇場，隨力章醮，供養五方五老，乃吾化身注生聖眾五斗星君、本命元辰，醮獻錢財，以答眾真，注我生身，得生中國，得遇大道廕佑之恩。當生之時，天曹地府願許本命錢，且甲乙生人，命屬東斗九氣，為人受生之時，曾許本命銀錢九萬貫文；丙丁生人，命屬南斗三氣，為人受生之時，曾許本命銀錢三萬貫文；戊己生人，命屬中斗一十二氣，為人受生之時，曾許本命銀錢一十二萬貫文；庚辛生人，命屬西斗七氣，為人受生之時，曾許本命銀錢七萬貫文；壬癸生人，命屬北斗五氣，為人受生之時，曾許本命銀錢五萬貫文。若有善信男女，種諸善根，善根不斷，世世為人，當須醮送五本命錢，天曹地府各有明文，十二本命，十二庫神。
　　子生之人第一庫中，辰生之人第二庫中，申生之人第三庫中，亥生之人第四庫中，卯生之人第五庫中，未生之人第六庫中，寅生之· 人第七庫中，午生之人第八庫中，戌生之人第九庫中，巳生之人第十庫中，酉生之人第十一庫中，丑生之人第十二庫中。
　　乃是生人各有財祿命庫，若人本命之日，依此燒醮了足，別無少欠，即得見世安樂，出入通達，吉無不利，所願如心，自有本命星官常垂廕佑，使保天年，過世之時？不失人身，得生富貴文武，星臨財星祿星，五福照曜身命胎宮，安樂長壽，不值惡緣。若有男女生身果薄，無力章醮，可於本命之日，請正一道士，或一或二，或三或五，或於宮觀、或就家庭，持誦《五斗金章寶經》，或以自願持諷，每誦一遍，折錢一萬貫文，又志心持念托化受生天尊，或千或萬，當來托生人中，三世長為男子之身，五體全備，十相端嚴，一切恭敬，得遇無上正真之道。
　　是時五方五老帝君、五斗星君、南斗六司星君、北斗七元星君、九天聖眾、本命星官、元辰星官、功曹靈官、金童玉女、一會神仙，得聞老君說此真經，一時歡喜，禮謝玄元，各願受持。時有始老帝君，出班長跪，而作是偈，稽首禮謝，珍重而退。
　　稽首真元無上尊，一心信奉不思議。
　　如斯妙法未曾聞，今日今時盡得之。
　　能為黑暗開光明，能為疾病作良醫。
　　妙哉神咒五靈符，誓願歸依各受持。
　　太上老君說五斗金章受生經竟