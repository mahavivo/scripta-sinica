莊周氣訣解
　　經名：莊周氣訣解。不著撰人。一春。底本出處：《正統道藏》洞神部方法類。
　　莊周氣訣解
　　莊子曰：指窮於為薪火傳也。窮，盡也。為薪，猶前薪也。將以指盡前薪之理，故火傳而不滅；心得納養之中，故命續而不絕。夫養生乃生之所以生也，不知其盡也。夫時不再來，命不一停，故人之生也，乃一息一得耳。向息非今息，故納養而命續；前火非後火，故薪傳而火續。由夫納養得理，其極世豈知其生而盡哉！
　　《陰符疏》曰：太公賊命以一銷，天下用之以味，何也？一者，心察於自然變化之元。故善賊命者，用銷息杜欲還真，故日長年轉成神化，是一銷之義也。疏曰：太公聖人謂之五賊，天下謂之五德。人食五味，死無有怨而奔者，心之所味亦然。夫聖人以至真之體，觀乎五者，皆欲也，故謂之五賊；天下之人食五味者，死無有怨而奔者，心之所味亦然，蓋言眾庶貪溺五味終也，五欲使自為也。人皆欲其生，欲其養，欲其成，欲其通，欲其安。隨而與之，因而制之，天下奔逐其性，咸獲所欲，特謂造化自成，我不知自為利也。其天下之人不達其要者，但以味適口，充腹飽胃，以養其性命，恐隔滋味而已。然其腑藏長欲蒸心亂神，反資百疾，以至夭殂。故太公曰：人食五味而死，無有怨而卉之。不食五味者，仙真也。廣成子以為積火焚五毒。五毒者，五味也。若去五味，盡可以長生。以此驗之明矣！予以為積火則心，積煉其心，陽和氣充，布氣流液，如心在陽，故五味消，滋味自淡也。
　　夫欲神仙，當先營氣，能益能易，名上仙籍；不益不易，不離死厄。但能握固，閉氣吞液，氣化為血，血化為精，精化為神，神化為液，液化為骨，胎結丹田，綿綿長存，行之不倦，神光體溢。
　　凡咽氣皆須喉中徐徐咽，不得泄，泄即令人發煩，每咽從容，中問隔十息停歇，又一咽彌佳。若但咽之，則易奔出。
　　初服氣必須心意坦然，無疑無畏，必大勝。若懷疑惑，即正氣難行，蓋須安心決志耳。
　　凡服氣四體調和，必須情意欣樂自足，不羨一物事，日暢一日。
　　凡食穀服氣，雖得食，食不得飽，飽即氣住，氣住即逆出。彌忌葷辛，須坦然奔滋味，自抑捺，不抑捺即心不正，氣不行也。
　　凡服氣日，別飲少藥酒亦妙，並煮蓮，食之益氣。若氣不下，吃少許薑蜜湯。能游心於玄漠，百物不思，至誠感神，則自然飽足，絕粒久視，一無所妨。
　　服氣縱體中胸心問不安，亦非害事，久久日勝一日矣。
　　服氣次不得食肉及一切果子生菜，若未能全斷肉味，須除十二屬，亦恐腹中不安穩。又滓穢腸中，正氣難行，且漸空腹，但自忍抑，久自覺神情有異，四體漸勝，眼中自識善惡，澄心定志三七日，即內視腸胃，通鑒五藏歷歷使用，妙不可言。
　　凡身中氣常從口鼻中出，令制使不出。仙訣曰：欲得不死，腸中無滓；欲得長生，五藏當清；欲得不老，還精補腦。蓋為行道也。
　　初學一日一夜不可忘，四時六時內，自通融作慣，行住坐臥，縱榭並得服氣。飽須閉氣令遍身中，次想氣，覺、氣道成。每欲咽氣，先暝目，叩齒，握固。訖，存五藏各為獸，肺化為白麟，心化為赤麟，肝化為青麟，脾化為黃麟，腎化為黑麟，各吐本方正色，濛濛縈繞，狀如五雲入於口中，即鼓頰受一之，如常咽法，畢即摩拭面目七遍，定一心叩齒七通，咒曰：
　　太霞發暉，雲霧四千，結氣宛屈，五色洞天，神咽合氣，金石華真，靄鬱紫空，煉形保全，出景藏幽，五雲合分，合明太虛，時乘六雲，和攝我身，上昇九天。
　　咒畢，又叩齒七通，咽液七遍，無為無作，安神定志，無與氣爭。乃候出息，便鼓頰如嬰兒含乳而咽之，定心意，送至丹田。察其氣在左邊下，歷歷聞之，如水之度坎，聲極分明，乃為一氣。如此良久，又送一氣，覺似滿即休，不得過多，日久通乃知也。
　　初服氣皆因出息時住其息，少時似閉滿，其息出時，三分出二又住，少時想滿腹中，時服之，朝暮子午是也。覺滿欲出，咬少許甘草、桂心，咽液亦得漸散，丹田未滿亦不到滿也。元氣下時，自然有少悶抑，莫令出。凡氣欲從口鼻中衝出，即須強咽津液，直要加力，小腹從容抑下，如不可禁，即合返取出氣，還鼓腮，努小腹，咽入，漸固，久久自不出矣。
　　莊周氣訣解竟