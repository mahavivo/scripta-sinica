北斗七元金玄羽章
　　經名：北斗七元金玄羽章。撰人不詳，約出於宋代。內載北斗七元星君玄章，據稱乃漢明帝於終南山遇北斗七真所授。附錄符咒、誦經訣、二使者說等。一卷。底本出處：《正統道藏》洞神部玉訣類。
　　北斗七元金玄羽章
　　貪狼星君玄章第一
　　北斗延生，回真四靈。流輝下映，朗達玄冥。七元紀籍，名列紫瓊。保身續壽，永亨利貞。耳目開爽，魂魄長寧。攝養精炁，與神同明。延生自然，上昇玉清。
　　巨門星君玄章第二
　　北斗保命，玄靈散陳。丹田通暢，運合仙真。七元定籍，名列紫文。護身註壽，福慶維新。辟除妖惡，善瑞日臻。去來無礙，與神同輪。保命自然，上昇玉宸。
　　祿存星君玄章第三
　　北斗度厄，高仙上靈。流輝徧照，內外肅清。七元祿籍，名列紫庭。扶身延壽，祿位長亨。藏腑開朗，動止咸寧。光運合景，與神同榮。度厄自然，上昇玉京。
　　文曲星君玄章第四
　　北斗消灾，玄黃開陽。仙靈影現，明徹十方。七元掌籍，名列紫房。衛身益壽，長啟福詳。明真降祐，滌蕩凶殃。華精炁結，與神同鄉。消灾自然，上昇玉堂。
　　廉貞星君玄章第五
　　北斗扶衰，真宗降靈。流霞散光，仙仗交盈。七元典籍，名列紫營。固身養壽，慶合連并。高玄接引，優游五明。駕景飛翔，與神同齡。扶衰自然，上昇玉庭。
　　武曲星君玄章第六
　　北斗散禍，玄映禦空。威靈備守，妖邪絕蹤。七元注籍，名列紫彤。榮身增壽，享福無窮。仙官扶衛。步躡雲中。正真降集，與神同聰。散禍自然，上昇玉宮。
　　破軍星君玄章第七
　　北斗益筭，明霞散敷。流光普市，真炁長扶。七元度籍，名列紫書。、治身添壽，常處歡娛。飛仙蹈舞，遊宴玄都。徹視表裏，與神同居。益筭自然，上昇玉輿。
　　右羽章，昔漢明帝於終南山，親遇北斗七真之所授。
　　金玄羽章真符
　　貪狼星，子生人屬此星，泰山松柏樹下生，急性食粟，有厄，帶此符并粟七粒。
　　巨門星，丑亥生人屬此星，泰山松樹下生，食黍子，有厄，帶此符并黍子七粒。
　　祿存星，寅戌生人屬此星，泰山柏樹下生，食稻，有厄，帶此符并稻七粒。
　　文曲星，卯酉生人屬此星，泰山柏樹下生，食小麥，有厄，帶此符并小麥七粒。
　　廉貞星，辰申生人屬此星，泰山松樹下生，食麻子，有厄，帶此符并麻子七粒。
　　武曲星，巳未生人屬此星，泰山桑樹下生，食大豆，有厄，帶此符并大豆七粒。
　　破軍星，午生人屬此星，泰山松樹下生，食小豆，有厄，帶此符并小豆七粒。
　　咒曰
　　咒者祝也，以心通天，用神合炁，形聲相應，咒而祝之，法立而有，不疑乃中。
　　天靈節榮，願保長生。
　　天靈在圓蓋之下，崑崙之上，謂之天谷神穴，神穴者，百關之總會也，人有三十九關，三百六十骨節，能守太玄之一者，則關節流通，真炁榮也。人之病者，關節凝滯，真炁衰也。而真炁流通，則病安從生？病既不生，長生可冀也。神農、黃帝曰：百病不愈，焉得長生，此之謂也。夫百節之眾，惟舉天靈一穴者，乃百神朝宗之所，得一而萬事畢矣。莊子謂之見獨，黃帝謂之呼吸精炁，獨立守神，太上謂之寂兮寥兮，獨立而不改，周行而不怠。獨者一之稱也，所謂守一以資神，依神而守一者也。
　　太玄之一，守其真形。
　　太玄之一者，玄靈之寶，此經之訣也。夫守玄一者，可以與天地相畢，壽命無窮，陸辟惡獸，水辟蛟龍，不畏魍魎、挾毒之蟲，鬼不敢進，刃不敢中，能守之者，出行萬里，入軍旅，涉大川，不須擇日時起土，移徙入新屋舍，皆不須按星曆，而不避太歲太陰將軍、月建月耗之神、年命之忌，終不復置殃咎也。若在一切厄難凶惡之處，守一勿怠，眾惡遠屏，不敢為害也。若忽偶忘守一而為百鬼所害，或卧而魘者，出中庭視見輔星，握固守一，鬼即去矣。若天陰雨者，但止室內，向北存思見之而矣。真人曰：守玄一之法，與真一同功，乃先賢保命之道，皆得良驗，其道當須告天盟地而後傳之。今注守玄一之道，先當百日潔齋，乃可侯而求之，亦不過三四日可見矣，見而守之，時無暫息，則長生矣。《老子》曰：知其白，守其黑。又曰：歸根曰靜，靜曰復命是也。夫玄一者，提我元命真人也，但坐而守之，守之極靜，於至靜之中，圓光之內，忽見我之真形者，是玄一，得之守之，則不復去矣。《黃庭經》 云：玄元上一魂魄鍊，一之為物頗卒見，須得至真乃顧盼，至忌死氣諸穢賤。其餘應驗，如前十二之利益矣。
　　五藏神君，各保安寧。
　　《內景》曰：心神丹元字守靈，肺神皓華字虛成，肝神龍煙字含明，腎神玄明字玉嬰，脾神長在字魂庭，皆在心內運天經，晝夜存之自長生。三元五藏之神，存之於我，各保安寧矣。
　　急急如律令！
　　律令者，太上之敕，天神地祇無不遵奉，敕其身神，奉其律令而安且寧也。修真之士，若能急急依太上之令，奉行璇璣玄一停輪之道者，則神能舉形，飛昇可待矣。
　　誦經解厄訣
　　先凝神叩齒，端息正坐。良久，閉目靜思泥丸宮中有九官九星，各處一宮而坐七人，如人間道士之狀，衣褐披髮，二人輔弼之服。訖，復存天上北斗，星光燦然如見，即以舌拄上愕，成仙橋一道，五藏出五色之炁五條，乘橋而上，橫亘斗中，即呼四直使者從橋而入斗中，通告某事；次見擎羊使者、陀羅使者二人，如玉女之狀，青衣執劍，一人捧花盤，一人捧羊頭，從斗中而下，度橋而過，入我身中九宮之內，復出一室之中，檢校都畢，復入斗中。良久，但見斗中九皇九人，如已形中九人之服，乘雲氣自橋而下，入泥丸九宮之室，與我九人各相對坐，倏然形聚合為九人，杳冥之際，復合為一人，自泥丸宮中乘雲而下，入黃庭之內，端坐而誦北斗九辰天中大神之咒七徧，然後誦經求解某厄，或運式以行持任意畢，復誦北斗長生聰明神咒七徧而畢，則倏然忘形，良久而退，則宗師臨壇口訣極有良驗。
　　二使者說
　　《飛步捉神法》曰：北斗乃天一貴人也，行法之士，當變形為所屬貴人，役二使者以治事。夫陀羅者，陀者大也，羅者都也，斗中都大之官也。擎羊者，擎者掌也，羊者善也，斗中掌善之官也。巳丑為天一所坐之正位，於內則陀羅使者以總諸事，巳未為天一所出之正位，在外則擎羊使者以總諸事也。執花擎羊以像而立形耳。有曰：擎羊非擎羊也，擎楊柳耳，祭斗以柳眼代茶，其神必降，此自是祭法中好樂之物，非使者之喻也，大抵丑未為天一貴人出入之位，二使者掌之，則曰大吉小吉者可矣。使者形容不定，或仙衣如玉女之形，或通天之冠如直使之狀，或青赤之面髮直冲冠若力士之服，或繡袍玉帶若內侍之官，然執羊花仗劍不易者矣。此二使者，上通於天，下通於地，中通於人，三才六合之內，有事隸於斗宮者，無不總會焉。大法有參斗入神，元綱流演，九晨飛步，迴元隱遁，變化飛昇之法，皆須二使者引導而後行之，其職大矣，又有無知之者，曰桃花殺，羊刃殺也，罪莫大焉。