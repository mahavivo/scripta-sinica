道德真經章句訓頌
　　經名：道德真經章句訓頌。元賬嗣成撰。上、下兩卷。底本出處：《正統道藏》 洞神部玉訣類。
　　道德真經章句訓頌序
　　太上老君，道大而德宏，守約而施博，藏大用於無用之地，寓無不為於無為之中，超乎太極之先而不為古，行乎三極之後而不為今。得其高明者曰天，得其博厚者曰地，日月得之以代明，四時得之以錯行，山川得之以流峙。洪者纖者、高者下者、飛者濳者、動者植者各得其一而為萬物，靈於物者為人。舉不能出乎範圍，曲成之外，吾求其故而不得，強名曰道。非聖人無以有此道，非經無以載此道，是故道難聞，因經而後聞，道難見，因經而後見。誦是經者，倘有得於無為之緒，則可以脩身，可以齊家，可以安民，可以措天下於太平。雖然，此特其粗耳。《南華經》云：其塵垢□糠，猶將陶鑄堯舜者。非耶？若夫性根命蒂，交攝互融，妙有真空，微言顯說。險語稜層，則孤峰絕岸；至味澹泊，則元酒大羹；其澄涵，則鏡裏之花；其窈泬，則水中之月。可以默契而不可以言悟，可以神遇而不可以跡求。自非別具隻眼，與老君相見於寥廓惚怳間者，未易影響其萬一也。吾祖正一真君，兩承神馭，下降西蜀，親授至道，發五千文言外之旨，無餘蘊矣。家世守之，蓋千數百載，嗣成藐焉傳嗣，累奉德音，以遵行太上老君經教，為祝釐第一義。是以每於三元開壇傳籙告祝之餘，必即此經敷暢之，使在壇弟子及慕道而來者如魚飲水，各滿其量。然四方萬里人人提耳而誨之，日亦不足矣。為老君弟子而不知老君之道，猶終日飽食而不識五穀，終夜秉燭而不識火也。不惟自負其身，豈不深負聖朝崇尚經教之意哉。以是不自揆，輒繹其義，以為章句。非敢自謂得老君之旨，然使吾門弟子與夫尊德樂道之士得而玩之，倘有悟入，則金丹不在他求，而至道吾所固有，功成行滿，法身不壞，亦券內事耳。所謂千載而下知其解者，猶旦暮遇之也。凡我同志，可不勉旃。
　　至治壬戌夏五月，嗣漢三十九代天師太玄子張嗣成再拜稽首謹序。
　　道德真經章句訓頌卷上
　　嗣漢三十九代天師太玄子張嗣成訓頌
　　道可道章第一
　　道可道，非常道；名可名，非常名。無，名天地之始；有，名萬物之母。常無欲，以觀其妙；常有欲，以觀其徼。此兩者，同出而異名，同謂之玄。玄之又玄，眾妙之門。
　　道何形象強名之，說得分明說又非。無有有無相造化，只於理氣究真機。咦，未悟非無非有，若為常道常名，從渠自感自胎，成這箇了無形影。
　　道者何？理與氣耳。因於無者理，著於有者氣，有此理，道所以名；有此氣，道所以形。理常於無而神，故自然而性。氣常於有而空，故自然而命。天地萬物無能違者。譬諸路焉，造於此必由於此，故有理必有氣，有氣必有形。形則為天地萬物，所謂可道之道，可名之名也。理之所以為理，氣之所以為氣，又可得而道，可得而名哉。是則非無非有，有不可得而易，所謂常道常名者也。天地之始，以理言，萬物之母，以氣言。常無欲則寂然不動，所以觀未發之理。常有欲則感而遂通，所以觀方發之氣。同出、異名、又玄、眾妙皆理氣二者相為，無有有無耳。曰妙、曰徼、曰門，又所以示學者進脩之地。於是究之，則萬有芸芸，亦孰離理氣性命也。
　　天下皆知章第二
　　天下皆知美之為美，斯惡矣；皆知善之為善，斯不善矣。故有無之相生，難易之相成，長短之相形，高下之相傾，音聲之相和，前後之相隨。是以聖人處無為之事，行不言之教。萬物作而不辭，生而不有，為而不恃，功成不居。夫惟不居，是以不去。
　　小異從來害大同，更無對待是虛空。當春物物皆生意，那去尋他造化功。咦，到此全無可說，教吾何處安名。偶逢堯舜話昇平，衹是夢中光景。
　　不尚賢章第三
　　不尚賢，使民不争；不貴難得之貨，使民不為盜；不見可欲，使心不亂。是以聖人之治，虛其心，實其腹，弱其志，強其骨。常使無知無欲，使夫知者不敢為也。為無為，則無不治。
　　聖人之治何如？使無生其心耳。人皆遊乎其天，我則何有乎己？咦，饑時喫飯困時眠，天下本來無一事。
　　道沖章第四
　　道沖而用之，或不盈，淵兮似萬物之宗。挫其銳，解其紛，和其光，同其塵，湛兮似或存。吾不知誰之子，象帝之先。
　　一無何所窒，凡有悉歸藏。觸來勿與競，事過心清凉。無處逃明月，世界大茫茫。悠然認得我，我即是虛皇。咦，可笑幾年看影子，只今水鏡一齊忘。
　　天地不仁章第五
　　天地不仁，以萬物為芻狗；聖人不仁，以百姓為芻狗。天地之間，其猶橐籥乎？虛而不屈，動而愈出。多言數窮，不如守中。
　　萬有自用舍，芻狗祭則用，祭已則舍。所以用舍者，時適然耳，非人有好惡之心容其中。吾奚容吾心。譬如一呼吸，自與風相尋。妙當空洞際，氣感何其神。毋勞嚼碎舌，吾斯體吾真。咦，相與者忘，惟其仁之至，故能不以為仁。瓏不以為仁，故能相忘。所過者化。萬語千言，何者非假？
　　谷神不死章第六
　　谷神不死，是謂玄牝。玄牝之門，是謂天地根。綿綿若存，用之不勤。
　　怪怪奇奇理氣形，自虛而實互相生。元來天地一物耳，妙應無窮是我靈。咦，此是生身處，此是朝元路。伏雌化作木雞，土釜何勞封固。
　　谷言虛空，虛空則神理也。玄牝有生生之理，炁所因也。謂之門，有開闔之義，陰陽具焉。有陰陽所以有天地，萬物是則形矣。夫其未形，本乎虛空，故其用以能無窮也。
　　天長地久章第七
　　天長地久，天地所以能長久者，以其不自生，故能長生。是以聖人後其身而身先，外其身而身存。非以其無私耶？故能成其私。
　　天地如何逃始終，獨能長久奪元工。能知性命人人壽，莫道神仙非至公。咦，知性存神，知命順炁，無心之私，乃為至理。
　　上善若水章第八
　　上善若水，水善利萬物而不争，處眾人之所惡，故幾於道。居善地，心善淵，與善仁，言善信，政善治，事善能，動善時。夫惟不争，故無尤。
　　此處柔能勝至剛，自然之用妙無方。碧潭照見元來面，不待滄溟看渺茫。咦，到得滄溟，更妙清寧，萬象虛涵。天下同沾雨露，華池一點長甘。
　　持而盈之章第九
　　持而盈之，不如其已；揣而銳之，不可長保。金玉滿堂，莫之能守；富貴而驕，自遺其咎。功成，名遂，身退，天之道。
　　滿傾剛折少前知，代禪元來有四時。明月清風真受用，乃知堯舜得其遺。咦，天心戒盈溢，人道貴謙虛。妙得天人一，無慚圯上書。
　　載營魄章第十
　　載營魄抱一，能無離乎？專炁致柔，能如嬰兒乎？滌除玄覽，能無疵乎？愛民治國，能無為乎？天門開闔，能無雌乎？明白四達，能無知乎？生之畜之，生而不有，為而不恃，長而不宰，是謂玄德。
　　四大假合，托乎靈明。順以保之，冲然無營。內視何有，天下自寧。出入之機，審動與靜。眾眩其聰，我則若暝。不有其功，不聖其聖。體用自然，斯真性命。咦，真性命只在斯，不可窺不可違。
　　魂魄合而為人，抱一者，守此性也。所謂致柔、玄覽，無為、無雌、無知、不有、不侍、不宰，皆所以言抱一之道本乎自然者也。
　　三十輻章第十一
　　三十輻共一轂，當其無，有車之用；埏埴以為器，當其無，有器之用；鑿戶牖以為室，當其無，有室之用。故有之以為利，無之以為用。
　　青天何蕩蕩，萬象無不容。頑然一塊土，有井便泉通。咦，莫言二物大，乃在虛空內。更於何處著虛空，元來不出吾身外。
　　無，空也，車空能載，器空能盛，室空能居。此言天地之空之用，推而大之也。又言不出吾身外者，心也，斂而小之也。
　　五色章第十二
　　五色令人目盲，五音令人耳聾，五味令人口爽，馳騁田獵令人心發狂，難得之貨令人行妨。是以聖人為腹不為目，故去彼取此。
　　有形為我累，而況目耳口。虛心與實腹，所以明去取。咦，此是人人入道途，斂華就實著工夫。何時飽飯渾無事，內外俱忘彼此殊。
　　寵辱章第十三
　　寵辱若驚，貴大患若身。何謂寵辱？寵為上，辱為下，得之若驚，失之若驚，是謂寵辱若驚。何謂貴大患若身？吾所以有大患者，為吾有身，及吾無身，吾有何患？故貴以身為天下，若可寄天下；愛以身為天下，若可托天下。
　　寵為辱之先，貴乃患之大。視之何用驚，此身亦為外。可與知者道，所以自貴愛。天下一蘧廬，寄託或有在。咦，此言有身患之的，天下於吾又何益？若為身在已忘吾，許子風瓢從浙瀝。
　　近而求之，吾身貴矣，身外者不足係焉。即身求之，吾與身固為二，而身乃吾病矣。許子能忘天下，於風瓢動心焉，是猶未能忘身也，是猶未能忘身也。其視吾喪我之，南郭子綦又何如哉？
　　視之不見章第十四
　　視之不見名曰夷，聽之不聞名曰希，搏之不得名曰微。此三者，不可致詰，故混而為一。其上不皦，其下不昧。繩繩兮不可名，復歸於無物。是謂無狀之狀，無象之象，是謂惚恍。迎之不見其首，隨之不見其後。執古之道，以御今之有。能知古始，是謂道紀。
　　不聞乃真聞，不見乃真見，不用執柴頭，不吹火自現。無始便無終，今古歸一串，從渠千萬變，只是本來面。咦，識本來面，提正法鋼，分明便是虛皇，稽首十方皈嚮。
　　古之善為士章第十五
　　古之善為士者，微妙玄通，深不可識。夫惟不可識，故強為之容：豫兮若冬涉川，猶兮若畏四鄰，儼兮若客，渙兮若冰將釋，敦兮其若朴，曠兮其若谷，渾兮其若濁，孰能濁以靜之徐清？孰能安以久動之徐生？保此道者不欲盈。夫惟不盈，故能弊不新成。
　　惟其有諸內，所以形諸外。外內何容心，所以無不解。惟其靜以待，所以動與對。優哉有不有，所以常常在。咦，常在不在，不在不壞，不色不空，不奇不怪。
　　致虛極章第十六
　　致虛極，守靜篤。萬物並作，吾以觀其復。夫物芸芸，各復歸其根。歸根曰靜，靜曰復命。復命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，沒身不殆。
　　曰無障礙不通風，葉落林空歲歲同。虛靜當年曾說破，氣歸元海壽無窮。咦，惟氣性微，吾惟靜知。人能常清靜，天地悉皆歸。
　　太上章第十七
　　太上，下知有之；其次，親之譽之；其次，畏之侮之。信不足，有不信。猶兮其貴言。功成事遂，百姓皆謂我自然。
　　風日和，霜雪多，人心喜懼時節過。懷哉誰家老擊壤，去之千載猶聞歌。咦，惟堯舜禹氣象少異，盛衰相因，天地如此。
　　大道廢章第十八
　　大道廢，有仁義；智慧出，有大偽；六親不和，有孝慈；國家昏亂，有忠臣。
　　無三皇，無五帝，三王不興，五伯不起也。無瞽叟與商辛，此時好觀天地始。咦，更於天地始，妙觀未始前。但得酒中趣，勿為醒者傳。
　　絕聖棄智章第十九
　　絕聖棄智，民利百倍；絕仁棄義，民復孝慈；絕巧棄利，盜賊無有。此三者，以為文不足！故令有所屬。見素抱樸，少私寡欲。
　　渾沌本來無七竅，倏忽殷勤為渠鑿。誰知愛裏毒還生，毒殺元氣天不覺。咦，二有析一，小有妨大。惟其有心，斯為心害。氣則專運，元則無對。收視返聽，惟吾所在。
　　絕學無憂章第二十
　　絕學無憂。唯之與阿，相去幾何？善之與惡，相去何若？人之所畏，不可不畏。荒兮其未央哉。眾人熙熙，如享太牢，如登春臺。我獨泊兮其未兆，嬰兒之未孩，乘乘兮若無所歸。眾人皆有餘，我獨若遺。我愚人之心也哉，純純兮，俗人昭昭，我獨若昏；俗人察察，我獨悶悶。澹兮其若海，飂兮似無所止。眾人皆有以，我獨頑似鄙。我獨異於人，而貴求食於母。
　　大道相忘，一之勿二。譬如嬰兒，惟事乎乳，偃然泛兮，曷有於彼。柔其長也，萬擾迭起，外內得喪，斯學累矣。夫惟絕學，吾復何累。妙哉妙哉，復天地始。咦，為學喪真真已喪，返真須向學中求。人前說夢休全信，莫枉癡人白了頭。
　　孔德之容章第二十一
　　孔德之容，惟道是從。道之為物，唯恍惟惚。惚兮恍，其中有象；恍兮惚，其中有物。窈兮冥，其中有精，其精甚真，其中有信。自古及今，其名不去，以閱眾甫。吾何以知眾甫之然哉？以此。
　　惟無有空，惟空有神，惟神有炁，惟炁有精。空炁相入，實有不物，靜以攬之，妙變汨汨。咦，上藥三品神炁精，從無而有自然成。世間萬物皆如此，不信神仙浪得名。
　　曲則全章第二十二
　　曲則全，枉則直，窪則盈，弊則新，少則得，多則惑。是以聖人抱一為天下式。不自見，故明；不自是，故彰；不自伐，故有功；不自矜，故長。夫惟不争，故天下莫與之争。古之所謂曲則全者，豈虛言哉？誠全而歸之。
　　曲能有誠誠則全，誠之所至無不然。儒家者流誰說異，向來問禮已千年。咦，無極太極，無名有名，惟誠與一，無有之真。曲全枉直，窪盈弊新，少得多惑，自然相因。闇然日章，的然日亡，損之斯益，謙尊而光。此乎歸哉，議則米比糠。
　　希言自然章第二十三
　　希言自然，故飄風不終朝，驟雨不終日。孰為此者？天地。天地尚不能久，而況於人乎？故從事於道者，道者同於道，德者同於德，失者同於失。同於道者，道亦樂得之；同於德者，德亦樂得之；同於失者，失亦樂得之。信不足，有不信。
　　言至自然皆有實，譬諸天地得其常。非常非實非長久，萬得同歸一理藏。咦，非言不言，其索窮已。非假不變，飄風驟雨。斯同其同，孰異於異？化哉誠乎，無往不至。
　　時然後言，人不厭其言。言本非道，言不時則不信，不信則不誠，不誠則不常矣。飄風驟雨，天地之變，變固不能久，理勢然也。
　　跂不立章第二十四
　　跂者不立，跨者不行，自見者不明，自是者不彰，自伐者無功，自矜者不長。其於道也，曰餘食贅行，物或惡之，故有道者不處也。
　　務高者不知足之揚，躁進者不知步之闊。有其有者不化，跡其跡者長物。咦，夫道損又損，無我將何求。唐虞等餘食，天地一贅疣。
　　有物混成章第二十五
　　有物混成，先天地生。寂兮寥兮，獨立而不改，周行而不殆，可以為天地母。吾不知其名，字之曰道，強為之名曰大。大曰逝，逝曰遠，遠曰反。故道大，天大，地大，王亦大。域中有四大，而王居一焉。人法地，地法天，天法道，道法自然。
　　道有不物，妙哉混成。內外天地，化化生生。求之不得，強名而名。孰能反之，人物之靈。靈其自然，毋執以形。咦，欲望崑崙頂上頭，層層樓上架高樓。眼前自有崑崙在，指向傍人得見不？
　　重為輕根章第二十六
　　重為輕根，靜為躁君。是以聖人終日行不離輜重。雖有榮觀，燕處超然。奈何萬乘之主，而以身輕天下。輕則失臣，躁則失君。
　　至哉坤元，重靜而已。非重行馳，非靜觀瞇。行以非行，處以不處，以御天下，不過法地。咦，春來柳絮擅飛揚，只道東風作主張。去去更無歸著處，枉教天地大茫茫。
　　善行無轍迹章第二十七
　　善行無轍迹，善言無瑕謫，善計不用籌策，善閉無關楗而不可開，善結無繩約而不可解。是以聖人常善救人，故無棄人；常善救物，故無棄物。是謂襲明。故善人，不善之師；不善人，善人之資。不貴其師，不愛其資，雖智大迷，是謂要妙。
　　無所容其力，則無以窺其隙；有所施其德，則有以同其得。兼取乎人者無所偏，自矜於己者有所惑。咦，元造非著相，聖人亦何心。春和花藹藹，海納水深深。
　　知其雄章第二十八
　　知其雄，守其雌，為天下谿。為天下谿，常德不離，復歸於嬰兒。知其白，守其黑，為天下式。為天下式，常德不忒，復歸於無極。知其榮，守其辱，為天下谷。為天下谷，常德乃足，復歸于樸。樸散則為器，聖人用之則為官長，故大制不割。
　　吾身妙於嬰兒，天地妙於無極，道體妙於大樸。觀其妙，知其徼。剛而能柔，明而不耀，貴而自卑，斯執其要。咦，大樸散，天地器。執其要，用天地。
　　道本無體，強謂之大樸。大樸又果何如哉，散而求之，天地萬物之始，因有見其未始之妙，是謂無極。斂而求之，吾身之生，猶有存乎未生之妙，是謂嬰兒。嬰兒，有形之妙。無極，無形之妙。然則大樸之妙在於有無之間，有而無，無而有，所以為道乎？人為物靈，體道知道，行道係焉。曰知雄守雌，知白守黑，知榮守辱，知而行之方也。不離不戒乃足，皆曰常德者，道體而德用也。知此則造化吾握中物耳。
　　將欲章第二十九
　　將欲取天下而為之，吾見其不得已。天下神器，不可為也。為者敗之，執者失之。凡物或行或隨，或呴或吹，或強或羸，或載或隳。是以聖人去甚，去奢，去泰。
　　無為而為，所以收無得之得；無心而心，所以御無跡之跡。天地尚不知吾之裁成，則又孰知其為帝力？咦，執天之行，玩物之化，自然而然，智力皆假。
　　以道佐人主章第三十
　　以道佐人主者，不以兵強天下，其事好還。師之所處，荊棘生焉。大軍之後，必有凶年。故善者果而已，不敢以取強。果而勿矜，果而勿伐，果而勿驕，果而不得已，是果而勿強。物壯則老，是謂不道，不道早已。
　　大德曰生，止戈為武。一念之非，傷天地炁。咦，作善降之百祥，上帝臨汝。
　　夫佳兵章第三十一
　　夫佳兵者，不祥之器，物或惡之，故有道者不處。君子居則貴左，用兵則貴右。兵者不祥之器，非君子之器，不得已而用之，恬淡為上。勝而不美，而美之者，是樂殺人。夫樂殺人者，不可得志於天下。吉事尚左，凶事尚右。偏將軍處左，上將軍處右，言以喪禮處之。殺人眾多，以悲哀泣之，戰勝以喪禮處之。
　　備而不用者全師，征而無戰者上勝，易其位者非吾所崇，悲其功者示之深警。咦，金籙九真三示戒，慈悲不殺是真符。憑君莫說封侯事，一將功成萬骨枯。
　　道常無名章第三十二
　　道常無名，樸雖小，天下不敢臣。侯王若能守，萬物將自賓。天地相合，以降甘露，人莫之令而自均。始制有名，名亦既有。夫亦將知止，知止所以不殆。譬道之在天下，猶川谷之於江海。
　　微而能尊者理，感而必應者炁，散而有名者形，執而不復者器。咦，出乎器，復乎虛，廓乎萬有之一初。
　　知人者智章第三十三
　　知人者智，自知者明。勝人者有力，自勝者強。知足者富，強行者有志。不失其守者久，死而不亡者壽。
　　自知自勝有深功，篤實剛純守此中。九竅百骸皆幻妄，無今無古是真空。咦，明乎靜，安乎定，以有其性，不聽於命。
　　大道汎兮章第三十四
　　大道汎兮，其可左右。萬物恃之以生而不辭，功成不居。衣被萬物而不為主，故常無欲，可名於小矣；萬物歸焉而不為主，可名於大矣。是以聖人終不為大，故能成其大。
　　惟其無所係，故無以窺其為。無以窺其為，故物不可違，乃知己大而物小，惟不自大者能之。咦，天地萬物，惟形是礙，大不可小，小不可大。
　　執大象章第三十五
　　執大象，天下往。往而不害，安平泰。樂與餌，過客止。道之出口，淡乎其無味。視之不足見，聽之不足聞，用之不足既。
　　妙象無象，妙樂無聲，妙餌無味，妙用無能，自歸自止，自生自成。咦，吹龍笛，擊鼉鼓。紫駝之峰出翠釜，萬蟻千蠅暫時聚。若何浄洗三生塵，贈汝長流一杯水。
　　將欲歙之章第三十六
　　將欲歙之，必固張之；將欲弱之，必固強之；將欲廢之，必固興之；將欲奪之，必固與之。是謂微明。柔勝剛，弱勝強。魚不可脫於淵，國之利器，不可以示人。
　　對待相因，理之必至。全吾之用，柔之而已。魚忘於淵，民忘於利。忘而不忘，所以為治。咦，人居理氣間，譬如魚在水，不自知其然，出入有生死。因之以順理，柔之以守氣，至寶存諸中，天地一終始。
　　道常無為章第三十七
　　道常無為而無不為，侯王若能守，萬物將自化。化而欲作，吾將鎮之以無名之樸。無名之樸，亦將不欲。不欲以靜，天下將自正。
　　自然而然者天之行，齊而不齊者物之情。執其行，得其情，而返之於無形之形。寂兮寞兮，無臭無聲，亦孰使夫天清而地寧？咦，觀水還知道用微，微波已靜又風吹。不妨小立待其定，自有人人照見時。
　　曰常為而無為，曰功成不居、不為主、不為先，曰柔曰靜，曰復曰自然，曰損又損，是皆一經本旨，所以為求道之方也。五千言文意本相連貫，河上公分為八十一章，其旨固自有所在。然於中出乎強勉分析不斷者亦可見，讀者因其析以求其全，則自悟入矣。
　　道德真經章句訓頌卷上竟
　　道德真經章句訓頌卷下
　　嗣漢三十九代天師太玄子張嗣成訓頌
　　上德不德章第三十八
　　上德不德，是以有德；下德不失德，是以無德。上德無為而無以為，下德為之而有以為。上仁為之而無以為，上義為之而有以為。上禮為之而莫之應，則攘臂而仍之。故失道而後德，失德而後仁，失仁而後義，失義而後禮。夫禮者，忠信之薄而亂之首也。前識者，道之華而愚之始也。是以大丈夫處其厚不處其薄，居其實不居其華，故去彼取此。
　　皇道詘，帝德失，王霸雜，仁義禮智相繼出，萬語千言文勝質。陽致長生陰致物，瓦石成金丹似橘。五行顛倒元炁漓，方士紜紜皆技術。咦，自從開闢以來，盡閱掤前傀儡，饒他愈出愈奇，一解不如一解。
　　昔之得一章第三十九
　　昔之得一者，天得一以清，地得一以寧，神得一以靈，谷得一以盈，萬物得一以生，侯王得一以為天下貞。其致之一也，天無以清將恐裂，地無以寧將恐發，神無以靈將恐歇，谷無以盈將恐竭，萬物無以生將恐滅，侯王無以貞貴高將恐蹙。故貴以賤為本，高以下為基。是以侯王自稱孤寡不穀，此其以賤為本耶？非乎？故致數車無車。不欲琭琭玉，硌硌如石。
　　天之運以能強，地之載以能息，神以變而無方，谷以虛而受益，萬物之雜，遝以自然，侯王之勢，御以自抑。純然以順，二之則逆，石不可玉，玉不可石，可石可玉，是謂全德。咦，空炁相搏怪怪奇，千形萬象出無涯。自然之用各自用，妙處誰知一貫之。
　　反者道之動章第四十
　　反者道之動，弱者道之用。天下之物生於有，有生於無。
　　有靜此有動，有體此有用。有無相循環，譬如覺後夢。咦，無則神，神則性，空則炁，炁則命。互相體用相動靜，孰脫死生離感應。
　　上士聞道章第四十一
　　上士聞道，勤而行之；中士聞道，若存若亡；下士聞道，大笑之，不笑不足以為道。故建言有之：明道若昧，進道若退，夷道若類，上德若谷，大白若辱，廣德若不足，建德若偷，質直若渝，大方無隅，大器晚成，大音希聲，大象無形，道隱無名。夫惟道，善貸且成。
　　明者見之從而明，昧者見之從而昧，人之習識自有殊，道之體用無不在。不自賢其賢，不為天下專；不自有其有，不為天下首。惟其推有以及無，故能生天地之大，邁天地之久。咦，道本虛無合自然，信疑俱未得其全。莫隨識習分人品，且可相忘未笑前。
　　道生一章第四十二
　　道生一，一生二，二生三，三生萬物。萬物負陰而抱陽，沖炁以為和。人之所惡，唯孤寡不穀，而王公以為稱。故物或損之而益，益之而損。人之所教，亦我義教之。強梁者，不得其死。吾將以為教父。
　　太極名，兩儀形，三才成。品物行，卑其稱，虛其盈，所以全其生。咦，靈者以神，生者以炁，虛而順之，可侔天地。
　　天下之至柔章第四十三
　　天下之至柔，馳騁天下之至堅。無有入於無間，是以無為之有益也。不言之教，無為之益，天下希及矣。
　　天地內外炁盤礡，金石以凝以銷爍。了無形跡與縫罅，物自生成不知覺。咦，繩鋸木斷，水滴石穿。默而識之，妙合自然。
　　名與身孰親章第四十四
　　名與身孰親？身與貨孰多？得與失孰病？是故甚愛必大費，多藏必厚亡。知足不辱，知止不殆，可以長久。
　　名高毀至，貨殖盜謀，一得一失，循環無休。惟氣血肉，壞不可復。悲哉營營，胡不內燭。咦，有身俱是患，身外復何求。識得無形寶，無身更自由。
　　大成若缺章第四十五
　　大成若缺，其用不敝。大盈若冲，其用不窮。大直若屈，大巧若拙，大辯若訥。躁勝寒，靜勝熱，清靜為天下正。
　　天道、地道、人道妙用，一以謙虛，寒暑自然來往，湛兮萬有歸無。咦，生天成地，內外此炁。大哉用乎，能空而已。
　　天下有道章第四十六
　　天下有道，却走馬以糞。天下無道，戎馬生於郊。罪莫大於可欲，禍莫大於不知足，咎莫大於欲得。故知足之足，常足。
　　戰馬賤於糞壤，耕牛到處農歌，衣食家家自給，慎毋好大貪多。咦，人欲之萌，由不知止，不幸而得，禍有可畏。宛西一馬，白骨萬里，輪臺之詔，何嗟及矣。
　　不出戶章第四十七
　　不出戶，知天下；不窺牖，見天道。其出彌遠，其知彌少。是以聖人不行而知，不見而明，不為而成。
　　環足跡，窮目力，事物茫茫轉無極。一時靜定自然靈，洞見毫毛了胸臆。咦，治亂興衰，陰陽變化，斂之一身，無有違者。順氣養神，濳神養真，真成道合，萬古長春。
　　為學日益章第四十八
　　為學日益，為道日損。損之又損，以至於無為，無為而無不為。故取天下常以無事，及其有事，不足以取天下。
　　真學自然，不問不辯。非損無益，惟益能損。損之不已，人欲盡矣。天下之善，皆吾樂取。咦，學道勞心已是魔，學仙學法更如何？誰知真學元無事，學得真時事轉多。
　　聖人無常心章第四十九
　　聖人無常心，以百姓心為心。善者吾善之，不善者吾亦善之，得善矣。信者吾信之，不信者吾亦信之，得信矣。聖人在天下惵惵，為天下渾其心。百姓皆注其耳目，聖人皆孩之。
　　不執於此者，道之從；無分於彼者，德之容。民吾伺胞物吾與，盡使其心歸赤子。咦，人物無拘，含容一致。萬物生生，誠哉天地。
　　出生入死章第五十
　　出生入死，生之徒十有三，死之徒十有三，人之生動之死地亦十有三。夫何故？以其生生之厚。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故？以其無死地。
　　生死常理，不離乎數，十有三分，自生自死。過於求生，反入死地，又有其三，死數六矣。生三死六，合而九具，不死不生，惟一而已。一為坤元，一為乾始，以全吾神，以斂吾炁。神炁空無，一而不二，物我俱亡，何傷何累。咦，一二相依不少離，隨之生死數難違。不於炁外觀天地，夢裏誰知說夢非。
　　天地人物，內外皆不離乎氣。氣聚則成形，氣順斯能生，所謂養生，亦順其氣而已。養生之道，以其厚自奉養，乃有以傷其氣而致死矣。吉凶晦吝生乎動，動之效四吉僅一焉，故知道者慎乎動，明乎靜。靜則定，定則久，久則復，復則知，所謂一而為不死不生之徒矣。是蓋神氣空無之妙，生死兩忘，出入無間，外物於我奚有加焉。明乎靜，知其所以靜而靜之也，非若數息呆坐，頑然以為空者。使其頑然以空，則又安能外氣以觀天地哉。然陽氣虛，陰氣塞，陰常盛，陽常抑，事之成常難，事之敗常易，晴明之日常少，冥晦之日常多，於三生六死槩可見矣。是非其本，然皆人事有以致之。天地萬物之氣，於吾身未始一息不相通，養生者可不慎動。
　　道生之章第五十一
　　道生之，德畜之，物形之，勢成之。是以萬物莫不尊道而貴德。道之尊，德之貴，夫莫之命而常自然。故道生之畜之，長之育之，成之熟之，養之覆之。生而不有，為而不恃，長而不宰，是謂玄德。
　　無形而尊，以出萬有者，道。無名而貴，以育眾生者，德。千形萬狀，巨細雜遝者，物。往古來今，屈伸消長者，勢。尊其尊，貴其貴，無所不施，無所不被，而不自知其所以，是謂之至理。咦，道生德畜亦何心，妙處元無跡可尋。更好兩忘尊與貴，任他瓦礫與黃金。
　　天下有始章第五十二
　　天下有始，以為天下母。既得其母，以知其子，既知其子，復守其母，沒身不殆。塞其兌，閉其門，終身不勤。開其兌，濟其事，終身不救。見小曰明，守柔曰強。用其光，復歸其明，無遺身殃，是謂襲常。
　　天地之先，父母之前，有始未始，是謂一元。為父而母，造化出焉，知出而復，斯神之全。神全不雜，明光相一，外想不入，內言不出，皎然見之，青天白日，不造不化，奚有乎物？知微知彰，知柔知剛，知用知藏，知變知常。仙則鼎湖，治則陶唐，噫其□糠，死而不亡。咦，此是朝元第一方，頂心直上見虛皇。鬪旗祭竈皆成技，捉虎擒龍枉發狂。
　　此修鍊頓悟直造者，與第五十九章積功累行者雖然入門為異，雖然及其成功一也#1。
　　使我介然章第五十三
　　使我介然有知，行於大道，唯施是畏。大道甚夷，而民好徑。朝甚除，田甚蕪，倉甚虛，服文釆，帶利劍，厭飲食，資財有餘，是謂盜夸，非道也哉。
　　執夫事而必於用，舍夫正而趨於邪，治其末而失其本，厚其身而肥其家，是皆自盜其所有，乃不知惜而仍夸。咦，渡海駕橋終費力，好花無實謾逢春。莫將捷出矜才智，盜取吾家無價珍。
　　善建不拔章第五十四
　　善建者不拔，善抱者不脫，子孫祭祀不輟。修之身，其德乃真；修之家，其德乃餘；修之鄉，其德乃長；修之國，其德乃豐；修之天下，其德乃普。故以身觀身，以家觀家，以鄉觀鄉，以國觀國，以天下觀天下。吾何以知天下之然哉？以此。
　　創業惟艱，守成不易。宗廟饗之，一世萬世。身修家齊，德效之始。鄉國天下，推之而已。修真存神，修仙養氣。小而蛇魚，大而天地，一視同然，孰外乎此？咦，兔殺鳥烹死不還，寶珠深墊海無瀾。若何識得靈通破，好向魚龍化處觀。
　　含德之厚章第五十五
　　含德之厚，比於赤子。毒蟲不螫，猛獸不據，攫鳥不搏。骨弱筋柔而握固，未知牝牡之合而㤘作，精之至也。終日號而嗌不嘎，和之至也。知和曰常，知常曰明，益生曰祥，心使氣曰強。物壯則老，是謂不道，不道早已。
　　五畫純陽未六時，乾元獨用一嬰兒。無形可見何傷害，有祖深濳要執持。和在精中寧待姤，常而明處本非離。自然妙得長生理，火候抽添莫強為。咦，陽德為乾，五生皆天，陰存二四，自然而然。赤子之用，精氣之全，自無死地，物何傷焉？陰存不感，陽健彌堅，性不聽命，何千萬年。
　　此修鍊存陽神之方也。自天一生水至五生土，乾五畫純陽之用六，則地成一陰形矣，存而不用外之也。然合而言之，六數為陰，析而言之，則又為一數陽，復於是終而始也。二四為陽中之陰，用而不用者也。姤則一陰在下，離則二陰居中，故深絕之。精和之至，常而明者，皆純乾獨用之效，所謂神光一點，自照終始，細入毫毛，大超天地，炯然長存，洞知洞視者也。
　　知者不言章第五十六
　　知者不言，言者不知。塞其兌，閉其門，挫其銳，解其紛，和其光，同其塵，是謂玄同。不可得而親，不可得而疏，不可得而利，不可得而害，不可得而貴，不可得而賤，故為天下貴。
　　子茶隱几，回也如愚，迦葉微笑，異途同歸。無人我想，親疏何殊？無貪懼想，利害何施？無榮辱想，貴賤何拘？默識直悟，希夷而微，是謂良貴，斯天之徒。咦，收斂神光寂似無，眾人皆醉啜其醨。箇中識得無同妙，活捉神龍任汝騎。
　　以正治國章第五十七
　　以正治國，以奇用兵，以無事取天下。吾何以知其然哉？夫天下多忌諱，而民彌貧；民多利器，國家滋昏；民多技巧，奇物滋起；法令滋章，盜賊多有。故聖人云：我無為而民自化，我好靜而民自正，我無事而民自富，我無欲而民自樸。
　　垂衣裳而民自化者，治之正；舞干羽而苗自格者，兵之奇；取天下於無事者，存乎揖、讓；政天下於多事者，惟其自私。咦，萬古萬萬古，君民同一機。欲存皆是事，靜後便無為。正失為刑罰，奇流入詐欺。何人天地外，觀月夜中時。
　　其政悶悶章第五十八
　　其政悶悶，其民醇醇；其政察察，其民缺缺。禍兮福所倚，福兮禍所伏。孰知其極？其無正邪？正復為奇，善復為妖。民之迷，其日固已久矣。是以聖人方而不割，廉而不劌，直而不肆，光而不耀。
　　民風有渾漓，政化有寬急，禍福非無端，人心自難必。汨汨千萬變，如夢不可執，至人攬元炁，保抱蟲始墊。以有藏於無，妙用常不失，洞然幻化外，見此未始一。咦，禍福無非自己為，見乎四體有先知。細將人事參天理，認取純誠欲動時。
　　治人事天章第五十九
　　治人事天，莫若嗇。夫惟嗇，是謂早復。早復謂之重積德，重積德則無不克。無不克則莫知其極，莫知其極可以有國。有國之母，可以長久。是謂深根固蒂、長生久視之道。
　　推吾身以外及者，治人之方。斂吾心以內守者，事天之則。因其實而為虛，不盡用之謂嗇。由是而復本，由是而積德，以能無能而能，以極無極之極。故有國者治人之施，而有母者事天而得。既得其母，子不待索，性根命蒂，灌溉凝植。環二炁以為絲，化萬有而莫測，固將觀天地之終窮，而逍遙乎無方之域。咦，此是朝元第二方，蓬萊不在海中央。伏雌莫為寅風動，胎蚌還分夜月光。
　　修真學道，則一而入門，有不同此，則審動靜之機，明感應之理，守之以待，自然而然，所謂積功累行而滿三千者是也。
　　治大國章第六十
　　治大國，若烹小鮮。以道蒞天下，其鬼不神。非其鬼不神，其神不傷人，非其神不傷人，聖人亦不傷人。夫兩不相傷，故德交歸焉。
　　若烹小鮮者一，求水火之宜，以調陰陽也。其鬼不神者，用以陰柔而隱夫陽也。其神不傷人者，陽亦未嘗不用，而能不顯其剛也。聖人亦不傷者，參贊裁成，以保合太和也。咦，獨陽不成，獨陰不生，生成萬物，陰陽合凝。用剛則折，柔久是能，剛內以守，柔外以行。事天法地，人所以靈。裁成妙合，天地清寧。返之一己，萬有包并。示以槁死，存吾剛明，綿綿不亡，期乎太清。
　　大國者下流章第六十一
　　大國者下流，天下之交，天下之牝。牝常以靜勝牡，以靜為下。故大國以下小國，則取小國；小國以下大國，則取大國。故或下以取，或下而取。大國不過欲兼畜人，小國不過欲入事人。夫兩者各得其所欲，故大者宜為下。
　　以大事小者，仁也。以小事大者，智焉。仁者樂天而能普，智者畏天而能全。普則天下效其地，全則一國安其天。合大小以同得，斯謙下之自然。咦，川河汨汨幾時休，海大如天凝不流。看得靜中元自動，陰陽交處互相柔心
　　道者萬物之奧章第六十二
　　道者萬物之奧，善人之寶，不善人之所保。美言可以市，尊行可以加人。人之不善，何棄之有？故立天子，置三公，雖有拱璧以先駟馬，不如坐進此道。古之所以貴此道者，何也？不曰求以得，有罪以免，故為天下貴。
　　以無形而藏萬物者謂之奧，知其所貴而有之者謂之寶，藉之以生而不知者謂之保。故有不善而後見其善，有不美而後見其美，有不尊而後見其尊，是皆相因以為用，又奚去取之足論？崇之以位，聘之以禮，夫惟賢者之是資，曷若反求於自己？復眾妙而取之，在一念之更耳。咦，道何可說亦何為，執使三公坐論之。九萬里天同看月，妙哉善惡未分時。
　　為無為章第六十三
　　為無為，事無事，味無味。大小多少，報怨以德。圖難於其易，為大於其細。天下難事必作於易，天下大事必作於細。是以聖人終不為大，故能成其大。夫輕諾必寡信，多易必多難。是以聖人由難之，故終無難。
　　有心非心，著相非相，自然而然，無怨德想。圖難於易，為大於細，惟幾惟損，執其要矣。駟馬莫追，一言之許，慎之慎之，克有終始。咦，日出事即生，舌存味相覓。大小與難易，汨汨交出入。天地有不定，孰是無事日？嗒然吾喪我，何者真得失。
　　其安易持章第六十四
　　其安易持，其未兆易謀，其脆易浮，其微易散。為之於未有，治之於未亂。合抱之木，生於毫末；九層之臺，起於累土；千里之行，始於足下。為者敗之，執者失之。聖人無為，故無敗；無執，故無失。民之從事，常於幾成而敗之，慎終如始，則無敗事。是以聖人欲不欲，不貴難得之貨；學不學，復眾人之所過，以輔萬物之自然而不敢為。
　　見天下之幾而後有，以成天下之務；知天下之微而後有，以消天下之變。得失有可次於幾之先，智力有不能於微之顯，是故慎終而如始，彼舍而此取者，所以輔相時行物生之造而順夫自然之理耳。咦，索裘莫待雪霜寒，木鑽猶能透石磐。事向無心還自得，畫蛇添足便多端。
　　古之善為道者章第六十五
　　古之善為道者，非以明民，將以愚之。民之難治，以其智多。以智治國，國之賊，不以智治國，國之福。知此兩者亦楷式。能知楷式，是謂玄德。玄德深矣遠矣，與物反矣，然後乃至於大順。
　　智流則假，愚近乎真。假其自賊，推以賊人。真則返樸，民化以淳。于是取則，天下歸仁。咦，秦以智愚黔首，不知黔首愚秦。識得真愚髣髴，君其問諸漢文。
　　江海為百谷王章第六十六
　　江海所以能為百谷王者，以其善下之，故能為百谷主。是以聖人欲上民，必以言下之；· 欲先民，必以身後之。是以聖人處上而民不重，處前而民不害，是以天下樂推而不厭。以其不争，故天下莫能與之争。
　　自卑莫如海，天下之水趨之；自損莫如聖人，天下之民歸之。水趨之則有以盡地利，民歸之則有以得天時，故卑者尊之資，而損者益之基，是皆藏有於其無，亦孰知其所以為哉？咦，謙尊損益道之餘，觀海當知造化機。試看銀河在天上，尾閭元有逆流時。
　　天下皆謂章第六十七
　　天下皆謂我道大，似不肖。夫惟大，故似不肖。若肖久矣，其細也夫。我有三寶，保而持之。一曰慈，二曰儉，三曰不敢為天下先。夫慈，故能勇；儉，故能廣；不敢為天下先，故能成器長。今捨慈且勇，捨儉且廣，捨後且先，死矣。夫慈，以戰則勝，以守則固。天將救之，以慈衛之。
　　道大無象，有則小矣。夫惟三寶，天下以治。慈以民生，儉以民富，不敢為先，守常安事。惟守惟安，所以長器。廣則相資，勇則趨義，捨此取彼，戒哉以死，推而復之，長生久視。天道無親，惟善是與。咦，三寶人共有，有之在乎人。非慈曷守氣，非儉曷嗇精。擾擾為之先，曷以存吾神。神存精氣合，繹繹勿或情。勿戰亦勿守，自然成吾真。
　　善為士章第六十八
　　善為士者不武，善戰者不怒，善勝敵者不争，善用人者為之下。是謂不争之德，是謂用人之力，是謂配天古之極。
　　士不武者，以保其身；戰不怒者，以平其氣；勝不争者，其功能全；下於人者，其善樂取。合天德以同歸，蓋古人之極致。咦，保身平氣兩惟艱，更信全功取善難。水火相和龍虎伏，人天合處即金丹。
　　用兵有言章第六十九
　　用兵有言：吾不敢為主而為客，不敢進寸而退尺。是謂行無行，仍無敵，攘無臂，執無兵。禍莫大於輕敵，輕敵則幾喪吾寶。故抗兵相加，哀者勝矣。
　　不主而為客者，妙在乎應；以退為進者，惟守諸己；行無行者，不動其心；仍無敵者，因之於彼。卑一割以要功，賤匹夫之疾視。悻然者自喪其慈，惻然者有勝之理。咦，八十一章三論兵，知兵妙處有長生。乾坤萬物皆同體，勝敗元來只兩平。
　　吾言甚易知章第七十
　　吾言甚易知，甚易行。天下莫能知，莫能行。言有宗，事有君。夫惟無知，是以不我知。知我者希，則我貴矣。是以聖人被褐懷玉。
　　易知易行者，吾之言。莫知莫行者，所謂道。夫惟道，故有宗而有君，譬諸玉，則可貴而可寶。咦，萬有芸芸皆是道，道行何者不由之。人人自有懷中玉，妙在無言與不知。
　　知不知上章第七十一
　　知不知，上；不知知，病。夫惟病病，是以不病。聖人不病，以其病病，是以不病。
　　知之為不知者，自謙；不知為知之者，自昧。能病自昧之為病，是則知害而不害。夫惟生知之謂聖，復何病乎？不知而乃病眾人之病者，此其所以為聖聖而愚愚乎？咦，有若無，實若虛，儒之格言，未得謂得，未證謂證，釋之戒示，合二者以歸之，亦奚分乎其伺異？
　　民不畏威章第七十二
　　民不畏威，則大威至。無狹其所居，無厭其所生。夫惟不厭，是以不厭。是以聖人自知不自見，自愛不自貴，故去彼取此。
　　君慈民愛，愛則不畏，不畏之愛，大威斯寄。容之如天，安其居矣；養之如地，樂其生矣。上下不厭，感應一理，知不自見，愛不自貴。以晦為能，以謙為美，去彼非道，惟此道取，治人修真，無往不至。咦，內養剛陽外順之，自然心廣體安舒。於中認得真知愛，信有長年住世書。
　　勇於敢章第七十三
　　勇於敢則殺，勇於不敢則活。此兩者，或利或害。天之所惡，孰知其故？是以聖人猶難之。天之道，不争而善勝，不言而善應，不召而自來，坦然而善謀。天網恢恢，疏而不失。
　　暴其氣者，死之機；持其志者，生之理。夫何二者之必然，而有或害而或利。蓋不求天之變者如彼，又孰知天之常者如此？故涓滴以之石穿，淵默以之雷厲，寒暑以之自然，智慮以之不滯。蕩蕩乎奄萬有而無拘，雖一毫之微，不能外矣。咦，惡盈惡殺無非道，入死入生皆是機。提取大綱歸掌握，任他常變總無違。
　　民常不畏章第七十四
　　民常不畏死，奈何以死懼之？若使人常畏死，而為奇者，吾將執而殺之，孰敢？常有司殺者殺。夫代司殺者殺，是謂代大匠斲。夫代大匠斲，希有不傷其手矣。
　　人未知愛生，常若不畏死。使其生以樂，安有死不畏。司殺無非天，有罪斯殺矣。所謂代司殺，殺之以私意。譬如代匠斲，傷手乃必至。傷人即自傷，天道有還理。咦，起心傷處已傷心，及至傷人并及身。身外子孫猶不免，一回念後便歸仁。
　　民之飢章第七十五
　　民之飢，以其上食稅之多，是以飢。民之難治，以其上之有為，是以難治。民之輕死，以其求生之厚，是以輕死。夫惟無以生為者，是賢於貴生。
　　賦斂重，萬腹空；智術用，萬息動。嗜欲無窮厚吾奉，入死求生不知痛。何如清靜兩相忘，飽飯機無民自重。咦，嗜欲之生，如晝忽暝。萬累雜遝，日與心競。去之何方，以省以定。清靜之道，斯其要領。
　　人之生章第七十六
　　人之生也柔弱，其死也堅強。萬物草木之生也柔脆，其死也枯槁。故堅強者死之徒，柔弱者生之徒。是以兵強則不勝，木強則共。故強大處下，柔弱處上。
　　柔弱者，氣之溫和；堅強者，氣之肅殺。溫和則陽之虛，肅殺則陰之塞。虛則所以存魂神，塞則所以復體魄。孰知夫死生之非徒，而邁乎造化之不測。咦，陰體柔弱用剛強，陽體剛強用柔弱。五行顛倒小技耳，萬物死生歸掌握。
　　天之道章第七十七
　　天之道，其猶張弓乎？高者抑之，下者舉之，有餘者損之，不足者補之。天之道，損有餘而補不足。人之道則不然，損不足以奉有餘。孰能以有餘奉天下？唯有道者。是以聖人為而不恃，功成不居，其不欲見賢。
　　天道何如？以弓為喻。取其既張，不久必弛，高者必抑，下者必舉，有餘必損，不足必補。以弓推之，事物一理，人胡不天，而乃反此。孰知其然，是則是取。惟聖不聖，所以聖矣。咦，天道如弓有弛張，循環二炁為誰忙。若為認得中間鵠，萬有和弓一併忘。
　　天下柔弱章第七十八
　　天下柔弱莫過於水，而攻堅強者莫之能勝，其無以易之。故柔勝剛，弱勝強。天下莫不知，莫能行。是以聖人言：受國之垢，是謂社稷主；受國不祥，是謂天下王。正言若反。
　　此處專言德貴常，常能柔弱勝剛強。納污自下方成海，成海工夫在久長。咦，水以柔勝，人孰不知，莫能行者，不能常之。積善納廣，不已而持，德成道合，天地皆歸。
　　和大怨章第七十九
　　和大怨，必有餘怨，安可以為善？是以聖人執左契，而不責於人。故有德司契，無德司徹。天道無親，常與善人。
　　怨不可生，亦不可和，和和無窮，兩仍其禍。生怨在彼，責報在此，執契之譬，有責報理。可責不責，惟德是取。有德執德，是謂司契。徹者轍也，循環之義，喻以司徹，怨怨不已。
　　天道無親，惟善是與，善不責報，天斯報矣。咦，萬有俱無萬慮澄，怨何所在德何名。人人皆善從何與，太古青山只麼青。徹亦作轍。《漢書》：結徹于道。
　　小國寡民章第八十
　　小國寡民，使有什伯人之器而不用，使民重死而不遠徙。雖有舟輿，無所乘之；雖有甲兵，無所陳之；使民復結繩而用之。甘其食，美其服，安其居，樂其俗。鄰國相望，雞犬之聲相聞，民至老死，不相往來。
　　因夫無用之用，而以自適其適。道並行而不悖，物並育而各得。常相志者其心，不相往者其跡。邈哉聖人之懷，已矣百里之國。咦，道本無為俗本淳，山川民物古猶今。青牛一去無消息，誰識當年用世心。
　　信言不美章第八十一
　　信言不美，美言不信。善者不辯，辯者不善。知者不博，博者不知。聖人無積，既以為人己愈有，既以與人己愈多。天之道，利而不害；聖人之道，為而不争。
　　言美則華，言信則樸。辯者有争，善者無惡。貫一則知，務多則博。聖人無積，虛以主之，為人愈有，造物之機，與人愈多，淵泉之時。不害之利，不争之為，惟天惟人，一而不二。萬事以宜，萬物以備，大哉道乎，于以終始。咦，非言非道道非言，辯博誰知妙不傳。人法者天天法道，道何所法自然然。
　　道德真經章句訓頌卷下竟
　　＃1 雖然及其成功一也：『雖然』疑衍。