洞靈真經﹝注﹞ 
　　經名：洞靈真經〔注〕。原題何璨註，約出於唐宋間。三卷。底本出處：《正統道藏》洞神部玉訣類。參校本：《四部叢刊》三編影印常熟翟氏鐵琴銅劍樓藏宋刊本（簡稱宋刊本）。此書另有《四庫全書》本九卷。
　　目　錄
　　卷上
　　全道篇第一
　　用道篇第二
　　政道篇第三
　　卷中
　　君道篇第四
　　臣道篇第五
　　賢道篇第六
　　卷下
　　訓道篇第七
　　農道篇第八
　　兵道篇第九
　　洞靈真經卷上
　　何璨注
　　全道篇第一
　　夫心冥虛極，德洞玄微。功並四時，蒼生自化。
　　亢倉子居羽山之顏三年，
　　羽山，《尚書□禹貢》 在徐州。《舜典》云：殛鯀于羽山。蓋在東裔，後屬魯。顏，山之南面也。《莊子》引此章云：北居壘之山。即此山是也。
　　俗無疵癘而仍穀熟。
　　賢聖之居，天祐神助，近#1無疵癘而五穀豐稔。頻熟曰仍也。
　　其俗竊相謂曰；亢倉子始來、吾鮮然異之，
　　鮮然，驚異之貌也。異其虛懷寂泊，不在#2近情
　　今吾日計之不足，歲計之有餘，其或聖者耶！
　　驗其利益，故疑之為聖人。
　　盍相與尸而祝之、社而稷之乎？
　　盍，何不也。既蒙厚利，欲立為君，何不建置宗廟，並及社稷，尸穀祝祭，南面事之者乎？
　　亢倉子聞之色有不釋。其徒黶啜從而啟之，
　　黶啜，亢倉子之門人也。欲允眾心，故從而啟之。
　　亢倉子曰：吾聞至人尸居環堵之室，而百姓猖狂不知其所如往，
　　至人冥心絕慮有類於尸，無事蕭然獨居環堵。蒼生欣慕，共往歸依，察其所歸，非由知者也。
　　今以羽俗子父竊竊焉將俎豆予，我其的之人耶？
　　竊竊，私議之謂也。我本棲隱，全道任真，今乃俎豆相尊，反成人之標的也。
　　吾是以不釋於老聃之言。
　　老聃言，我無為而民自化，我無事而民自足，我好靜而民自正，今乃反此。故不釋然。
　　黶啜曰；不者，
　　不者，猶不然也。
　　夫尋常之汙，巨魚無所還其體，而鯢、鰌 音為。之制；步仞之丘，巨獸無所隱其軀，而孽狐 之祥；
　　八尺曰尋，倍尋曰常。汙，池也。還，迴也。鯢，小魚而有腳。制，猶專擅也。六尺曰步，七尺曰仞。祆也。祥，善也。言小水不能容巨魚，小丘不能藏大獸。喻亢倉道德既高，必須厚祿也。
　　且也尊賢音事能，嚮善就利，自堯舜以固然，而況羽俗乎？先生其聽矣。亢倉子曰：譆來，
　　譆，歎聲也。怪其不達己志，故發譆歎。將欲告之遠致，故呼之曰來也。
　　夫二子者知乎？
　　二子，堯、舜也。知乎，言豈知也。
　　函車之獸介而離山，罔罟制之；吞舟之魚，蕩而失水，螻、蟻苦之。故鳥獸居欲其高，魚鱉居欲其深。夫全其形生之人，藏其身也，亦不厭深渺而已。
　　函，盈也。介，孤介也。渺，遠也。
　　吾語若大亂之本，祖乎堯舜之間，其音終存乎千代之後。千代之後必有人與人相食者矣。
　　若，汝也。夫事有先成後敗、始吉終凶，胡可必耶？故堯舜禪讓，光一時之美，迹流後代，成篡弒#3之禍。故《莊子》云：堯、舜讓而帝，之噲讓而絕；湯武爭而王，白公爭而滅。斯其效歟？夫唯不立善名者，則事跡宜絕，無所企慕耳。
　　言未，男子榮之樗色蹙然膝席曰：樗年運而長矣，將奚以託業以豈斯言？
　　榮之樗，莊子所謂南榮趎也。既聞高義深欲，蹵然變色，斂膝于席，願垂告示以敬事此言。
　　亢倉子曰：全汝形，抱汝生，無使汝思慮營營，若此緒年，或可以及此言。
　　營營，運動不息也。緒，終也。全形抱生，不運思慮，虛心冥寂，道自居之。若此終年，可及此言也。
　　雖然，吾才小，不足以化子，子胡不南謁吾師聃？
　　聃，老子之字也。
　　亢倉子既謝榮之樗，不釋羽俗而龍已乎天下。
　　謝，猶遣也。不釋羽俗，濳遁而遊，如龍變化，與時昇降。
　　水之性欲清，土者滑音骨之，故不得清；人之性欲壽，物者滑之，故不得壽。
　　滑，亂也。人性壽考，為外物所亂，故使不終天年。
　　物也者，所以養性也，今世之惑者，多以性養物，則不知輕重也。
　　衣食養性，不可一日而無。而惑者乃損性以求物，物愈積而性愈傷，殊不知性重而物輕。蓋倒置者也。
　　是故聖人之於聲色滋味也，利於性則取之，害於性則捐之，此全性之道也。萬人操弓，音共射一招，招無不中；萬物章章，以害一生，生無不傷。
　　捐，棄也。操，持也。招，射的也。章章，猶擾擾也。
　　故聖人之制萬物也，全其天也。
　　聖人抑制萬物，不使傷性以全天真。
　　天全則神全矣。神全之人不慮而通，不謀而當，精照無外，志凝宇宙，德若天墜。然上為天子而不驕，下為匹夫而不惛，此之為全道之人。
　　神全之人，智慮充溢，精明照於無外，志氣凝乎宇宙，覆載之德同乎天地。雖貴為天子，賤為匹夫，不以窮達而迴其志者也。
　　心平正不為外物所誘曰清，清而能久則明，明而能久則虛，虛則道全而居之。秦佚死，亢倉子哭之。
　　秦佚，古之有道者，蓋老子之友也。
　　其役曰：天下皆死，先生何哭 也？
　　役，謂門人，充使役也。死生之道，古今是常，達人體之，不哭可也。
　　亢倉子曰：天下皆哭，安得不哭？
　　順物而哭，雖哭而非哭也。
　　其役曰：哭者必哀，而先生未始哀，何也？
　　未始，猶未嘗也。世人之哭必生哀痛，今先生雖哭不見悲傷，敢問何故也？
　　亢倉子曰：舉天下之吾無與樂，安所取哀？
　　夫有樂必有哀，人之常情也。達人大觀，豈有疏親？既不與為樂，亦無所取哀。
　　蛻墜之謂水，蛻水之謂氣，蛻氣之謂虛，蛻虛之謂道。
　　蛻者，免脫之謂也，夫脫地之謂水，脫水之謂氣，脫氣之謂虛，脫虛之謂道，猶至人不係情於哀樂，然後為極也。
　　虛者道之體，靖者道之地，理者道之綱，識者道之目。
　　言至人能虛能靜有識有理者，則能契道之形體，知道之綱目。
　　道所以保神，德所以弘量，禮所以齊儀，物所以養體。
　　四者皆可以資身，不可暫無也。
　　好質白之物者以黑為汙；好質黑之物者，以白為汙。吾又安知天下之正潔汙哉？由是不主物之潔汙矣。夫瞀視者以黈為赤，以蒼為玄，吾乃今所謂皂白，安知識者不以為頳黃，吾又安知天下之正色哉？由是不遁物之色矣。
　　瞀，風眩也。黈黃色也。頳，赤色也。夫有風眩之疾者，視物不能審也。故以黃為赤，以青為黑，亦猶凡俗之情妄執潔汙。雖有大聖，孰能正之？故不主一其潔汙不流遁於眾色也。
　　夫好貨甚者，不見他物之可好；好馬甚者，不見他物之可好；好書甚者，不見他物之可好。吾又安知天下之果可好者，果可惡者哉？由是不見物之可以保戀矣，無能滑吾音長矣。
　　果，决定也。保，猶懷也。
　　陳懷君柳使其大夫禱行聘於魯。
　　懷君，謚也。柳，名也。禱陳大夫之名也。
　　叔孫卿私曰：
　　叔孫氏，世為魯卿也。
　　吾國有聖人，若知之乎？
　　聖人，謂仲尼也。
　　陳大夫曰；奚以果明其聖？叔孫卿曰；能廢心而用形。
　　聖境超殊，非凡情所測，徒見其能應接世務，便證以為聖人，豈知其所聖哉？
　　陳大夫曰：弊邑則小，亦有聖人，異於所聞。曰：聖人 誰？陳大夫曰：有亢倉子者，偏得老聃之道，
　　門人之中最為稱首，故曰偏得也。
　　其能用耳眎而目聽，定公聞而異焉，使叔孫氏報聘，且致亢倉子，待以上卿之禮。亢倉子至賓于亞寢。
　　亞寢，公之次殿。
　　魯公卑辭以問之。亢倉子曰：吾能聽視不用耳目，非能易耳目之所用，告者過也。公曰：孰如是寡人增異矣，其道若何？寡人果願聞之。亢倉子曰：我體合於心，心合於氣，氣合於神，神合於無，其有介然之有，唯然之音，雖遠際八荒之表，邇在眉睫之內，來干我者，吾必盡知之，迺不知 是。我七竅手足之所覺，六腑五臟心慮之所知，其自知而已矣
　　心形泯合，神氣冥符，洞然至忘，與無同體，然後心彌靜而智彌遠，神愈默而照愈章，理極而自通，不思而玄覽。非夫至聖至神，其孰能與於此哉？斯固靈真之要樞，重玄之妙道也。
　　用道篇第二
　　無非利物，上合天心，克己歸仁，化行刑措。
　　天不可信，墜不可信；人不可信，心不可信。惟道可信，賢主秀士豈可知哉？昔者桀信天與其祖四海，已不勤於道，天奪其國以授殷。紂亦信天與其祖四海，己不躬於道，天奪其國以授周。
　　與，猶以也。祖，猶主也。夏桀、殷紂，耽淫奢縱，自云有命，稟於上天。窮凶肆虐，不修其道，故天奪其國以授於湯武。
　　今夫墮音農信墜實生百穀，不力於其道，墜竊其菓稼而荒翳之。
　　墮農之人信墜生穀，不勤耘耕，稂莠荒蕪。故不能獲菓稼。
　　齊后信人之性酬讓，不明於其道，舉全境以付人，人實鴉義而有其國。
　　后，君也，齊簡公也。信人性不明酬讓，為陳恒之所弒，而取其國。鴟義，喻貪殘也。
　　凡人不修其道，隨其心而師之，營欲茂滋，灾疾朋釁，戕身損壽，心斯害之矣，
　　人自師心，不遵聖教，營欲熾盛，百殃斯集。此乃心為身害。朋，猶群也。釁，猶動也。戕，害者也
　　故曰惟道可信。
　　道者，坦蕩恬怡，無所染著。人能虛心歸道，則身命保全也。
　　天墜非道，不能悠久；
　　天得一以清，地得一以寧。
　　蒼生非賢，不能靖順；庶政非材，不能龢理。
　　賢材皆用，道以理物。
　　夫用道之人，不露其用，福滋萬物，歸功無有，
　　濳功密濟，百姓謂我自然。
　　神融業茂，靈慶悠長。
　　融，通也。神理通達，德業榮茂，積善所鐘，慶流後裔也。
　　知而辨之謂之識，知而不辨謂之道。識以理人，道以安人。
　　辨析事物，使人去惡就善，所以理人也。含弘沖寂，無所毀譽，所以安鎮浮競也。
　　夫雞音辰而作，負日任勞，流汗灑墜，夜分僅息，夫之道也。
　　雞晨，謂雞鳴之旦也。夜分，中夜。負日，為日所曝也。僅，少也。
　　俯拾仰取，銳心錐撮，力思搏精，希求利潤，賈竪之道也。嚥氣谷神，宰思損慮，超遙輕舉，日精鍊仙，高士之道也。
　　嚥氣，胎息，五牙之類也。谷，養也。宰，割也。日精，吸日精也。鍊仙，鍊質專而乃昇仙也。
　　剸情耑想，畢志所事，倫揆忘寢，謀效位司，人臣之道也。
　　專情正想，盡忠於所事之君；導理揆度，效功於所司之位，是人臣之道也。
　　清心省念，察驗近習，務求才良，以安萬姓，人主之道也。
　　清心，寡嗜慾也。省念，無私也。近習，謂近臣。
　　若由是類之，各順序其志度，不替音塞其業履，是為天下有道。
　　農夫賈竪，各保其業，明君賢臣，各修其道，則天下順序而業履安定者也。
　　導筋骨則形全，剪情欲則神全，靖言語則福全。音尅此三全，是謂清賢。道德盛，則鬼神助，信義敦，則君子合，禮義備，則小人懷。有識者自是，無識者亦自是；有道者靜默，闇鈍者亦靜默。物固有似是而非，似非而是；先號後笑，始吉終凶；身可親而才不堪親，才可敬而身不堪敬；敬甚則不親，親甚則不敬；親之而疏，疏之而親。恩甚則怨生，愛多則憎至。有以速為貴，有以緩為貴，有以直為貴，有以曲為貴。百事之宜，其由甚微，不可不知，是故智者難之。靜則神通，窮則意通，貴則語通，富則身通，理勢然也。
　　王本云理，勢使然也。
　　同道者相愛，同蓻者相嫉；同與者相愛，同取者相嫉；同病者相愛，同壯者相嫉；人情自然也。
　　情通無求則相愛，爭能尚勝則相嫉，勢使然也。
　　才多而好謙，貧賤而不諂，處勞而不為辱，貴富而益恭勤，可謂有德者也。
　　政道篇第三
　　順天行令，不擇親疏；異域同歸，望風而靡。
　　人無法以知天之四時寒暑，日月星之所行，若知天之四時寒暑、日月星之所行當，則諸生血氣之類皆得其處，而安其產矣。人臣亦無法以知主之賞罰爵祿之所加，若知主之賞罰爵祿之所加宜，則親疏、遠近、賢不肖皆盡其才力，而以為用矣。信全則天下安，信失則天下危。夫百姓勤勞，財物殫盡，則爭害之心生，而不相信矣。人不相信，由政之不平也。政之不平，吏之罪也。吏之有罪，刑賞不齊也。刑賞不齊，主不勤明也。夫主勤明則刑賞一，刑賞一則吏奉法，吏奉法則政下宣，政下宣則民得其所，而交相信矣。是知天下不相信者，由主不勤明也。亢倉子居息壤五年，
　　息壤，是周地名也。
　　靈王使祭公致篚帛與紉璐，
　　靈王，周靈王也。祭公，周之卿士也。璐，美玉也。靈王慕亢倉之德，使祭公致玉帛之禮以聘之。篚，盛帛之篚也。紉，所以貫玉者也。
　　曰：余末小子，否德忝位，水旱不時，藉為人，若何以禳之？
　　靈王云：我淺末小子，不明其德，忝君寶位，致使水旱失時，人遭飢苦，故請問禳辟之方也。
　　亢倉子曰：水，陰沴也。陰於國政類刑，人事類私。
　　沴，亂也。水，陰象，陰主刑。水，又濳流私匿之類也。若刑獄不直，人事多私，則有沴#1水之灾也。
　　旱，陽過也。陽於國政類德，人事類盈。
　　旱，陽象。陽主德。陽，為顯盛驕盈之類也。若君不修其德，人事盈侈，則有大旱之灾也。
　　楚以為凡遭水旱，天子宜正刑修德，百官宜去私戒盈，則以類而消，百福日至矣。
　　楚，亢倉子名也。後皆放此。
　　鄭有胡之封珪、戎弓，
　　胡，國名。封珪，大珪也。戎弓，弓名也。二物本胡國所有，後為鄭所得也。
　　異時失同於荊。
　　異時，猶他時也。諸侯殷見曰同。荊，楚之舊號也。蓋時楚大，諸侯共朝于楚，為會同之期，而鄭後至也。
　　荊曰：必得封珪、戎弓，不然，臨兵于汝。
　　荊恃強大，欲行非義，因鄭後期，脅而迫之，將求二物。
　　鄭君病之，駕見亢倉子，曰：封珪、戎弓先君得之胡，綿代功實傳章翼嗣。
　　病，患也。綿，歷也。翼嗣，謂後嗣。先君得此二物，敬而藏之，欲傳示子孫，以為有功之寶也。
　　今荊恃大而曰必得，不然臨兵國危矣。寡人欲以他封珪，戎弓往，若之何？
　　他封珪、別珪也。
　　亢倉子曰：君其少安，
　　勸君少安，勿懷憂懼。
　　今是楚亦有寶於此，
　　亢倉以信義為寶也。
　　飾楚之寶以貰罪於君，楚所不能為，
　　貰，賒也。偽以他珪欺誑大國，取我誠信光飾而行。雖罪可延賒，終致後戮。陷君於罪，虧我信義，故我不能為也。
　　君必致夫真。
　　勸鄭君勿以他珪往。
　　今荊以淺鮮之過而負其威刑，申逞不直以耗敚與國，荊失諸侯，於是乎在諸侯聞之，將警勸備倫比勤明，會同上義，固存鄭為首，君姑待之，豈必非福？
　　淺，鮮小貌也。負，恃也。逞，快也。倫比，猶等倫也。姑，且也。鄭之失期，實為小過；荊恃強大，欲肆威刑，脅迫珪弓，侵奪與國，無德貪取必失諸侯矣。
　　於是，以胡珪、戎弓往。未至郢，
　　郢，荊所都。
　　荊人聞之，
　　聞么几倉之謀也。
　　曰：彼用聖人之訓辭，吾焉取此，以暴不直於天下，而令諸侯實生心焉。遽返其賂，而益善鄭焉。
　　暴，猶露也。遽，急也。賂，即鄭之珪弓也。
　　人之情欲生而惡死，欲安而惡危，欲榮而惡辱。天下之人得其欲則樂，樂則安；不得其欲則苦，苦則危。若人主放其欲，則百吏庶具展其欲；
　　放，謂放縱也。百吏，百官也。庶菓，眾事之長。展，申者也。
　　百吏庶具展其欲，則天下之人，貧者竭其力，富者竭其財，四人失其序，
　　士農工商，失其次序。
　　皆不得其欲矣。天下之人不得其欲，則相與擭持，保抱逋逃，隱蔽漂音流，捃釆以祈性命。
　　捃，拾也。釆，取也。拾取野菓求養性命。
　　吏又從而捕之，是故不勝其危苦，因有群聚背叛之心生，若群聚背叛之心生，則國非其國也。勿貪戶口，百姓汝走；勿壯城池，百姓汝疲；賦斂不中，窮者日窮；刑罰且二，貴者日貴；科禁不行，國則以傾。
　　中，平之也。
　　官吏非才，則寬猛失所。或與百姓爭利，由是狡詐之心生，所以百姓姦而難知。夫下難知則上人疑，上人疑則下益惑，下既惑則官長勞，官長勞則賞不足勸，刑不能禁，易動而難靜，此由官不得人故也。政術至要，力於審士。
　　力，猶勤也。
　　士有才行比於一鄉，委之鄉；
　　士能和比一鄉，則委一鄉之政以任。
　　才行比於一縣，委之縣；才行比於一音州，委之；才行比於一國，委之國政。而後迺能無伏士矣
　　各得展其才用，則無隱伏之士者矣。
　　人有惡戾於鄉者，則以誨之；
　　戾，罪也。人有罪惡者，則一鄉之長先教誨之也。
　　不改是為惡戾，於縣則撻之；
　　在鄉不改，則送上於縣而撻之也。
　　不改是為惡戾，於則移之；
　　撻之不改，則送州而流移之也。
　　不改是為惡戾，於國則誅之。而後迺能無逆節矣。誠如是，舉天下之人，一一胸懷，無有干背慆慢之萌矣，此之謂靖人。
　　賢材獲用，暴惡遷善，則天下之人安靜也。
　　凡為天下之務，莫大求士；士之待求，莫善通政；通政之善莫若靖人。
　　人主通達聖教，則士歸之。眾賢共治，莫善於靖人也。
　　靖人之才，蓋以文章考之，百不四五；
　　文章浮華，矯而不實。今以文章考嚴靖人之才，百中無四五也。
　　以言論考之，十或一二；
　　有言者不必有德，有德者不必有言，故十中或有一二也。
　　以神氣靖作態度考之，十全八九。
　　賢良心廣體胖，神氣沖和，動靖態度必合儀，則審而察之，十得八九者矣。
　　是皆賢王慶世明識，裁擇所能爾也。
　　外雖有賢才，而主無明識，亦不能以裁擇。
　　夫下王危世，以文章取士，則翦巧綺濫益至，而正雅音素實益藏矣；
　　末世文章尚於綺靡，則雅素之士不來矣。
　　以言論取士，則浮掞游飾益來，而謇諤諍直益晦矣；
　　浮游華飾之士#5貴，則謇諤忠諍之才伏矣。
　　以神氣靖作態度取士，則外正內邪益尊，而清修明實益隱矣。
　　內無明識故任，擇不得其人也。
　　若然者，賢愈到，政愈僻，令愈勤，人愈亂矣。
　　用非賢為賢，乃益所以亂。
　　夫天下，至大器也；帝王，至重位也。得士則靖，失士則亂，人主勞於求賢，逸於任使。於呼，守天聚人者，其胡可以不事誠於士乎？人情失宜，主所深恤，失宜之大，莫痛刑獄。夫明達之才，將欲聽訟，或誘之以詐，或脅之以威，或開之以情，或苦之以戮，雖作設權異，而必也公平。
　　一物失宜，明主之所深恤，況刑獄之大乎？夫察獄問囚，務得其實，或有隱匿，則設威以脅之；或導之以實情，或苦之以刑戮。雖權變多端，而終無枉濫也。
　　故使天下之人，生無所於德，死無所於怨。
　　理自當生，故生無報德；理自當死，故死無咎怨。
　　夫秉國、建吏、持刑若此，可謂至官。至官之世，群情和正，諸產咸宜，愛敬交深，上下條固，不可搖蕩，有類一家，苟有違順陵逆，安得動哉？平王反正，既宅天邑，務求才良，等聞一善，喜豫連日。
　　平王承幽、厲之後，天下板蕩，無復紀綱。於是撥亂返正，東遷洛邑，改革前非，務求賢哲，得聞一善，累日歡悅。宅，居也。天邑，即洛邑也。等，猶得也。
　　左右侍僕累言大臣有賢異者，如是踰歲。
　　侍僕，左右小臣也。見王悅喜，承意阿諛也。
　　王曰：余一人于德不明，務求賢異，益恐山澤遺逸不舉，豈樂聞善以自閉塞哉？迺者仄媚僕臣累譽權任，頗階左右，意余孱昧，無能斷明，徒唯音共和，依違浸長。自賢敗德，莫此為多，不時匡遏，就玆固黨。
　　仄媚，邪媚也。權任，大臣也。階，昇也。孱，弱也。依違，相依也。邪媚小臣稱揚權任，階緣左右，共相蒙蔽，謂我闇弱，不能明察。若不遏絕，黨固滋深也。
　　於是棄左右近習三人市，
　　謂殺之而曝尸於市也。古者刑人於市，與眾共棄之。
　　貶庶司尹夫五人，
　　庶司尹，謂權任大臣也。
　　曰：無令臣君者附下罔上，持祿阿意。天下聞之，稱為齊明，海南之西歸者七國。至理之世，輿服純素，憲令寬簡，禁網疏闊。夫輿服純素，則人不勝羨；
　　不相企羨。
　　憲令寬簡，則俗無忌諱；禁網疏闊，則易避難犯。若人不勝羨，則嗜慾希微，而服役樂業矣；
　　服，從也。從於所役之業也。
　　俗無忌諱，則抑閉開舒，而歡欣交通矣；
　　凡所抑閉，皆由忌諱；今既無忌諱，皆得開舒也。
　　易避難犯，則好惡分明，而貴德知耻矣。
　　貴德則不犯，知恥則易避。
　　夫服役樂業之謂順，歡欣交通之謂和，貴德知耻之謂正。浮墮之人，不勝於順；逆節之人，不勝於和；姦邪之人，不勝於正。順、和、正三者，理國之宗也。衰末之世，輿服文巧，憲令禳祈，
　　禳祈，煩多者也。
　　禁網頗僻。夫輿服文巧，則流相炎慕；
　　俗尚文巧，則下人隨流，遞相企慕。如火之上炎也。
　　憲令欀祈，則俗多忌諱；禁網頗僻，則莫知所逭。
　　追，猶逃也。
　　若流相炎慕，則人不忠潔，而耻朴貴華矣；俗多忌諱，則情志不通，而上下膠戾矣；莫知所逭，則讒禍繁興，而眾不懼死矣。夫耻朴貴華之謂浮，上下膠戾之謂，眾不懼死之謂冒。真正之士，不官於浮；公直之士，不官於；器能之士，不官於冒。浮、、冒三者，亂國之梯也。刑君熊圉問水旱理亂，
　　熊，荊之姓，圉名。
　　亢倉子曰：水旱由天，理亂由人。若人事和理，雖有水旱，無能為害，堯湯是也。
　　堯時九年洪水，湯時七年大旱。
　　故周之秩官云：人強勝天。
　　《秩官》、《周書》篇也。
　　若人事壞亂，縱無水旱，日益崩離，且桀紂之滅豈惟水旱？
　　一云豈因水旱。桀紂之君，暴雪奢淫以滅亡，非獨水旱也。
　　荊君北面遵循稽首曰：天不棄不穀，及此言也。
　　一本云遵修。遵循，退行也。荊君敬重亢倉子，故稱之曰天。不棄不
　　穀，王公之卑稱也。亢倉子不棄於我，故得及聞此言者也。
　　乃以弘璧十朋為亢倉子壽，拜為亞尹。
　　弘璧，大璧也。十朋，十雙也。亞尹，小尹也。
　　曰；庶吾國有瘳乎？亢倉子不得已中宿微服，違之他邦。
　　瘳，差也。違，去也。
　　至理之世，山無偽隱，市無邪利，朝無佞祿。國產問：何由得人俗醇樸？
　　國產，鄭大夫公孫喬，字子產也。
　　亢倉子曰；政煩苛，則人姦偽；
　　法令滋彰，盜賊多矣。
　　政省一，則人醇樸。
　　其政悶悶，其人醇醇。
　　夫人俗隨國政之方圓，猶蠖屈之於葉也，食蒼則身蒼，食黃則身黃。曰：何為則人富？亢倉子曰：賦斂以時，官上清約，則人富。賦斂無節，官上奢縱，則人貧。句粵之簳鏃以精金，驚隼為之羽，以之掊箠，則其與槁樸也無擇。
　　勾粵，東粵也。簳，箭朴也。驚隼，鵰鶚之類也。掊箠，打擊也。《爾雅》云：東南之美者，有會稽之竹箭焉。夫勾粵之簳，以精金為簇，以隼翎為羽，用之打擊，則同於槁樸。無擇，猶無異。
　　及夫蕩寇爭音衝，覿武决勝，加之駭弩之上，則三百步之外不立敵矣。
　　排蕩寇敵，爭衝决勝，加此勾粵之簳於強弩之上，則前無立敵矣。
　　蜚景之劍威奪白日，氣盛紫蜺，以之刲穫，則其與刃也無擇。
　　蜚景，神劍也，嫌也。神劍雖利，以穫稻則同於鎌刃也。
　　及夫凶邪流毒沸渭不靖，加之運掌之上，則千里之內不留行矣。
　　凶邪流毒，謂溫疫之氣也。此神劍能辟凶邪？故威光所行，則千里之內未嘗留止也。
　　夫材有分，而用有當，所貴善因時而已耳。
　　槁樸、刃施於常用耳，粵簳、蜚景以禦凶灾。材分所當，各因時而貴也。
　　昔者明皇聖帝，天下和平，萬物暢茂，群性得極，善因時而勿擾者也。近古是來，天下姦邪者眾，正直者寡；輕薄趁利者多，敦方退靜者鮮。姦者出言於忠言，巧偽亂真，不能辨也。
　　遂使天下之人交相疑害。悲夫，作法貴於易避而難犯，救弊貴於省事而一令。除去豪橫則官人安，刑禁必行則官人不敢務私利，官人不敢務私利，而百姓富。史刑曰：眚灾肆赦，赦不欲數，赦數則惡者得計，平人生心，惡者得計，務益於姦；平人生心，亦為不善也。
　　而賢良否塞矣。人有大為賊害，官吏捕獲，因廣條引，誣陷頁良，闊遠牽率，冀推時序，卒蒙赦宥。遇賊害者，訖無所快，自毒而已。由是平人遞生黠計，吏勞政酷，莫能鎮止，此由數赦之過也。夫人之所以惡為無道不義#6者，為其有罰也；所以勉為有道行義者，為其有賞也。今無道不義者赦之，而有道行義者被妎音害而不賞，欲人之就善也，不亦難乎？世有賢主秀士肯察此論：
　　訖，猶終也。快，喜也。毒，苦也。肯，可也。
　　人怨若，非不接人也；神怒者，非不事神也；巧佞甚，人愈怨；淫祀盛，神益怒。
　　洞靈真經卷上竟
　　#1 『天祐神助，近』宋刊本作『在天祐之福，故俗』。
　　#2 在：宋刊本作『存』。
　　#3 弒：原作『煞』。據宋刊本改。
　　#4 沴：宋刊本作『大』。
　　#5 士：宋刊本作『事』。
　　#6 義：宋刊本作『善』。
　　洞靈真經卷中
　　何粲注
　　君道篇第四
　　清靜無為，以身帥下。
　　始生之者天也，養成之者人也#1。
　　萬物之始生者，由乎天也；助天而養之，由乎人也。
　　能養天之所生而物攖之謂天子。
　　攖，擾也。人能助天養物而物馴，擾之者是謂天子也。昔舜有聖德，三徙成都是也。
　　天子之動也，以全天氣，故此官之所以自立也。立官者，以全生也。
　　天不自治，故聖人代天以治物者也。聖人不能獨治，故立官以輔之。立官之由，本以養物，貴全天氣，不使有虧傷。
　　今世之惑主，多官而反以害生，則失所以為立官之本矣。
　　後世惑主，務在多官，官多則政煩，政煩則害物，是失立官之本意也。
　　草鬱則為腐，樹鬱則為蠹，人鬱則為病，國鬱則百慝並起，危亂不禁。
　　鬱者，氣未通#2之謂也。官多政煩，事有擁滯，如草木之成腐蠹也。
　　所謂國鬱者，主德不下宣，人欲不上達也。
　　姦臣蒙蔽，故主德不下宣；黎庶枉屆，故人欲不上達。
　　是故聖王貴忠臣、正士，為其敢直言，而决鬱塞也。克己復禮，賢良自至；
　　克，損也。復，反也。人君能以謙損反禮，則賢良歸。
　　君耕后蠶，蒼生自化。
　　天子親耕，皇后親蠶，以身率人，則天下化之也。
　　由是言之，賢良正，可待不可求，求得非賢也；
　　君有禮讓，賢臣自歸，故可待也。君無禮讓，雖復求賢，賢至，乃非賢也。
　　蒼生正，可化不可刑，刑行非理也。
　　君耕后蠶，人自效之，故可化也。身不自為而使人為之，人必不從。雖
　　復刑之，刑行非至理。
　　堯舜有為人主之勤，無為人主之欲，天下各得濟其欲；
　　勤，謂勞心以養物；欲，謂私身以奉己也。
　　有為人主之位，無為人主之心，故天下' 各得肆其心。
　　位，謂居位而治事；心，謂求安以自適。肆者，申也。
　　士有天下愛之，而主不愛者；有主獨愛之，而天下人不愛者。
　　竭公忠而養天下者，則天下愛之；狥私情而媚一人者，則其主愛之。
　　用天下人愛者，則天下安；用主獨愛者，則天下危。人主安可以自放其愛憎哉？由是重天下愛者，當制其情。
　　聖人以天下為安危者也。欲天下之安，則人主不得縱其愛憎，當抑制其私也。
　　所謂天下者，謂其有萬物也；所謂邦國者，謂其有人眾也。夫國以人為本，人安則國安，故憂國之主，務求理人之材。
　　天下以萬物為多，邦國以人眾為富，憂國家者不可不任賢以輔己也。
　　玉之所以難辨者，謂其有硁石也；金之所以難辨者，謂其有鍮石也。
　　硁石似玉，鍮石似金，猶姦人外正內邪，亦難辨也。
　　今夫以隼翼而被之鷃，視而不明者，正以為隼；明者，視之乃鷃也。
　　隼，鷹也。鷃，雀也。
　　今夫小人多誦經籍方書，或學奇技通說，而被以青紫章服，使愚者聽而視之，正為君子也；明者聽而視之，乃小人也。
　　奇技，異藝也。通說，雜說也。
　　故人主誠明，以言取人理也，以才取人理也，以行取人理也；人主不明，以言取人亂也，以才取人亂也，以行取人亂也。
　　人主明者，以言行取人，盡皆理也；主昏昧，雖以言行取人，盡皆亂也。
　　夫聖主之用人也，貴耳不聞之功，目不見之功，口不可道之功，而百姓暢然自理矣。
　　夫賢良之治世也，不顯其名，不彰其用，不稱其能，濳功密濟，理自玄暢，名迹不生，人無企尚，故聖主貴之也。
　　若人主貴耳聞之功，則天下之人運貨逐利而市譽矣；
　　若人主貴聞臣下之功，則姦人運其財貨隨逐便利以市聲譽也。
　　貴目見之功，則天下之人恢形異藝而争進矣；
　　恢誕形容，奇異技藝，夸企争進，愈亂天下矣。
　　貴可道之功，則天下之人習舌調吻而飾辭矣。
　　利口便辯，虛而不實。
　　使天下之人市譽争進，飾辭見達者，政敗矣。
　　争名尚能，則正理之道衰矣。
　　人主皆知鏡之明己也，而惡士之明己也，鏡之明己也功細，士之明己也功大，知其細，失其大，不知類也。
　　鏡知形之好醜，士知心之善惡。正形之功細，正心之功大。今人主乃貴其細而失其大，豈不惑哉？
　　於呼，人主清心省事，人臣恭儉守職，太平立致矣。而世或難之，吾所不知也。若人主方寸之墜不明不斷，則天地之宜，四海之內，動植萬類，咸失其道矣。
　　方寸之地，謂心之所居也。動，謂含氣之類。植，謂草木之類也。
　　以耳目取人者，官多而政亂；
　　取聞見之功，則飾偽者眾，争進者多，主不能辨，故官多而政亂也。
　　以心慮取人者，官少而政清。
　　用心愿神識而得人者，其官甚寡，其政甚治也。是知循理之世，務求不可見，不可聞之材；澆危之世，務取可聞可見之材。嗚呼，人主豈知哉？以耳目取人，人皆敓以買譽；以心慮取人，人皆靜正以勤德。吏#3靜正以勤德，則不言而目化；吏敓以買譽，則刑之而不音畏，世主豈知哉？
　　臣道篇第五
　　盡忠竭力謀效所司。
　　夫國之將興也，朝廷百吏或短、或長、或醜、或美、或怡、或厲、或是、或非。
　　醜，惡也。怡，悅也。厲，嚴厲也。
　　雖聽其言，觀其貌，有似不同，然察其志，徵其心，盡於為國。所以剛訐不怨，黜退不愕，議得其中，無違乎理。故天不惑其時，墜不乏其利，人不亂其，鬼神開贊，蠻夷柔同，保合大和，萬物化育。
　　國之興也，朝廷祿位務盡其忠，各竭其能，力行公正，無有阿私。故天時不忒，地利不乏，人事不亂，鬼神祐助，遠方柔服也。
　　國之將亡也，朝廷百吏姿貌多美，顏色諧和，詞氣華柔，動止詳潤。
　　亡國之臣，外雖、和順，內懷猜#4忌，各徇其私，闇相謀害。
　　雖觀其貌，聽其言，有若歡洽，然察其志，徵其心，盡在競位。所以聞奇則怪，見異必愕，相嫉相蒙，遂喪其道。故天告灾時，墜生反物，
　　天反時為灾，地反物為祆。
　　人作凶德，鬼神閒禍，
　　閒，猶伺也。
　　戎狄交侵，喪亂弘多，萬物不化。夫不傷貨財，不妎人力，不損官吏，而功成政立，下阜百姓，上滋主德，如此者忠賢之臣也。若費財煩人，危官苟效，一時功利規賞於主，不顧過後貽灾於國，如此者姦臣也。至理之世，官得人。不理之世，人得官。邾龍顅問事君，亢倉子曰：既策名而臣人者，心莫若公，無阿私也。
　　貌莫若和，言莫若正。公不欲靈，和不欲雜，正不欲犯。
　　君不見察，亦不欲犯顏而諫也。
　　古之清勤為國修政，今之清勤為身修名。夫為國修政者，區處條別，動得其宜，合於大體。為身修名者，區處條別，致遠不通，拘於小節。是知心以道為主，抵事得其所；心以事為主，抵物失其所。
　　以道為主，公心也；以事為主，私情也。抵者，觸也。
　　臣居上位不諫，下位不公，不合贍其祿。
　　贍，賙給也。
　　君不嚴敬，大臣不彰信小，臣不合官其朝。有才者不必忠，忠者不必有才。臣不患不忠，適恐盡忠而主莫之信；主不患不信，適恐信之而莫能事事。
　　事事，猶用事也。
　　上等之人，得其性則天下理；中等之人，得其性則天下亂。明主用上等之人，當委以權宜，便肆其所為；
　　上等之人，謂賢良也公平正直，無所阿私，使之莅職，信能匡贊。雖權變有時，必歸於正也。
　　用中等之人，則當程課其功，示以賞罰。
　　中等之人，謂藝能之士。見善則遷見惡則染，故人主以賞罰制之也。
　　賢道篇第六
　　克己復禮賢良自至。
　　賢良所以屢求而不至，難進而易退者，非為愛身而不死王事，適恐盡忠而主莫之信耳。自知有材識之人，外恭謹而內無憂。其於眾也，龢正而不狎。親之則彌莊；疏之則退去而不怨；窮厄則以命自寬；榮達則以道自正。人有視其儀賢也，聽其聲賢也，徵神課識，或負所望。夫賢人其見用也，入則諷譽，出則龔默，職司勤辦，居室儉閑。
　　諷，謂刺君之過。譽，謂稱君之美。龔默，靜慎也。辦，治也，閑，謂防閑。
　　其未見用也，藏身於眾，藏識於目，藏言於口，飽食安步，獨善其身，貞而不怨。智者不疑，識者不疑人。有識之士，行危而色不可疏，言遜而理不可拔。
　　謂遇濁世不變其志，行雖危而色常和，言雖遜而理確然。
　　凡謂賢人不自稱賢，
　　自伐者無功，故非賢。
　　效在官政，功在事事。
　　驗其官政，察其用事，賢不肖可辯也。太平之時，上士運其識，中士竭其耐，小人輸其力。齊有掊子者，材可以振國，行可以獨立，振，濟也。獨立，謂德行孤標不可傾拔。
　　事父母孝謹，鄉黨恭循，念居貧無以為養，施信義而游者久之矣。所如寡合，或為乘時夸毗者所蚩紿，
　　如，往也。本作所蚩往。紿，音待。一云始於是也。寡合少諧，偶也。夸毗，矜恃也。蚩，笑也。紿，欺也。
　　於是負杖步足，問乎亢倉子曰；吾聞至人忘情，
　　至人虛懷，與道合體，故忘情也。
　　黎人不事情，
　　黎，眾也。智力愚昧，不能用情也。
　　存情之曹務其教訓而尊信義。
　　曹，輩也。中人存情，以信義為尊。
　　吾乃今不知為工，
　　工，猶能也。躬行信義，所往寡合，不知其所為能。
　　受不信為信，
　　世有受人之不信，將以為信也。
　　信而不見信為信，
　　有實為信，而不為人所見信，乃自以為信。
　　為勤慕義為義，
　　人有本非義，而以慕義為義，乃為人所稱義也。
　　義而不俟義為義。
　　有實為義，而不待人稱義，亦常自為義也。
　　然則信義之士，常獨厄隨退，胡以取貴乎時，而教理之所上也？亢倉子俯而循袵，神而譆，超然而歌，
　　衽，衣襟也。譆，歎聲也。超然，高舉之貌。
　　曰：時之陽兮信義音昌，
　　時之陽喻君有道也。有道則信義昌也。
　　時之默兮信義伏，
　　時之默喻君暗昧也。君暗昧則信義伏藏。
　　陽與默，昌與伏，汨吾無誰私兮？羌忽不知其讀。
　　汨，亂也。羌，發聲也。讀，猶云也。夫時有治亂，故用有行藏。陽則與時俱昌，默則與時俱伏，隨流任運，寧有私耶？今乃問我，不知其云也。
　　夫運正性以如適，而物莫之應者，真不行也。夫真且不行，謂之道喪。
　　信義者，正性之用也。真者，正性之本也。
　　道喪之時，上士乃隱，隱之為義。有可音為也，
　　時有可為#5，莫可#6者也，時有否泰，莫得長為。
　　有可用也#7，有時而用。莫#8可用者也。
　　用有行藏，莫得長用。
　　祭公問：賢材何從而致？亢倉子曰：賢正可待不可求，材慎在求不慎無。
　　材在求而擇之不慎，無材。
　　若天子靜，大臣明，刑不避貴，澤不隔下，則賢人自至而求用矣。賢人用，則四海之內，明目而視，清耳而聽，坦心而無鬱矣。天自成，地自寧，萬物醇化，鬼神不能靈。
　　天下醇和，故鬼神不能見靈怪。
　　故曰賢正可待不可求。若天子勤明、大臣和理之求士也，則恢弘方大、公直靖人之才至；若天子苛察、大臣躁急之求士也，則心巧應、毀方破道之才至；若天子疑忌、大臣巧隨之求士也，則奇姓異名、仄媚怪術之才至；若天子自賢、大臣固位之求士也，則事文逐譽、貪濁浮麗之才至；若天子依違、大臣回佞之求士也，則外忠內僻、情毒言和之才至。故曰才慎在求不慎無。昔者黃帝得常仙、封鴻音鬼、容丘音丘，
　　三人，黃帝臣也。
　　商王得伊尹，中興得甫申，
　　中興，周宣王也。甫，仲山甫也。申，申伯。
　　齊桓得蜜甯籍，
　　即甯戚也。
　　皆由數君體道邁仁，布昭聖武，思輯光明，寬厚昌正，而眾賢自至而求用，非為簡核而得之也。
　　邁，行也。輯，睦也。簡核，猶擇也。
　　祭公曰：夫子云賢人不求而自至，亦有非賢不求而自至者乎？亢倉子曰：夫非賢不求而自至者固眾矣。夫天下有道，則賢人不求而自至；天下無道，則非賢不求而自至。人主有道者寡，
　　無道者眾；天下賢人少，不肖者多。是知非賢不求而自至者多矣。祭公曰：賢固濟天下，材亦能濟天下，俱濟天下，賢與材安異耶？亢倉子曰：窘乎哉，其問也。
　　窘，迫也。言所問切迫。
　　夫功成事畢，不徇封譽，恭退朴儉之謂賢。
　　徇，求也。功成不居其位，守恭謙以自牧也。
　　功成事畢，榮在祿譽，光揚滿志之謂材。賢可以鎮國，材可以理國。所謂鎮者，龢寧無為，人不知其力。
　　至德濳化，人莫能知之也。
　　所謂理者，勤率其事，人知所於德。
　　人賴其功，故推德於己也。
　　一賢統眾材則有餘，眾材度一賢猶不足，如是賢材之殊域。
　　一賢雖少，統領眾材，尚有餘德；眾材雖多，比度一賢，猶不能及。
　　有居山林而誼者，有在人俗而靜者，有。諠而正者，有靜而邪者也。
　　言求賢不可不察其邪正矣。
　　凡視察其貌鄙俗，而能有賢者，萬不有一；視察其貌端雅，而實小人者，十而有九。
　　言賢人難得也。
　　夫不鍊其言而知其文，不責其儀而審其度，不釆其譽而知其善，不流其毀而斷其寶，可謂有識者也。
　　不待流言毀謗而知其惡情也。
　　洞靈真經卷中竟
　　#1 始生之者天也，養成之者人也：宋刊本作『始生之者天地養成之者也』。
　　天也：宋刊本作『天地』。
　　#2 氣未通：宋刊本作『氣擁不通』。
　　#3 吏：原作『文』，據宋刊本改。
　　#4 猜：原作『情』，據宋刊本改。
　　#5 時有可為：原本無，據宋刊本增。
　　#6 莫可者也：原本無，據宋刊本增。
　　#7 有可用也：此句前有『莫可為者』此句後有『邦有道則智，邦無道則愚』，據宋刊本刪。
　　#8 莫：字前原本有『故』字，據宋刊本刪。
　　洞靈真經卷下
　　何粲注
　　訓道篇第七
　　至德之用，萬教之主，神明共贊，可以化民。
　　閔子騫問仲尼：道之與孝相去奚若？
　　疑其相去遠也。
　　仲尼曰：道者，自然之妙用。孝者，人道之至德。
　　窮於本始謂之道，施於人理謂之孝。道能通生萬物，不知其所由然，故曰妙用。孝者，善事父母，盡敬盡順，通乎神明，故曰至德。
　　夫其包運天地，發育萬物，曲成類形，布丕性壽。
　　性者剛柔之質，壽者一期之盡。
　　其功至實，而不為物府，不為事官，無為功尸，捫求眎聽，莫得而有，字之曰道，
　　雖曲成萬類，彫刻眾形，尋求生宰，莫見其眹，故字之曰道。道者，虛通之謂。
　　用之於人，字之曰孝。孝者，善事父母之名也，夫善事父母，敬順為本，意以承之，順承顏色，無所不至。發一言，舉一意，不敢忘父母；營一手，措一足，不敢忘父母。事君不敢不忠，朋友不敢不信，臨下不敢不敬，嚮善不敢不勤，雖居獨室之中，亦不敢懈其誠，此之謂全孝。故孝誠之至，通乎神明，光于四海，有感必應，善事父母之所致也。昔者虞舜其大孝矣乎，庶母惑父屢憎害之，舜心益恭，懼而無怨。謀使浚井，下土實之，于時天休，震動神明，駿赫道穴而出，奉養滋謹，由是玄德茂盛，為天下君，善事父母之所致也。
　　按《史記》稱：舜父瞽叟與庶母弟皆欲殺舜。使舜修廩，瞽叟從下縱火焚廩。舜乃以兩笠自抒而下。去，得不死。後又使舜穿井，舜穿井為匿孔旁出。舜既入深，瞽叟與象共下土填井，舜匿孔出，去。是其事也。于時天以休美之德，震動舜心，神明#1赫然，令其免害。及出之後，事父彌饉。堯知其聖，歷試諸難，後乃禪其位焉。
　　文王之為太子也，其大孝矣，朝夕必至乎寢門#2之外，問寺人曰；玆日安否？何如？
　　寺人，奄#3官。主在左右侍君也。
　　曰：安，太子溫然喜色。小不安節，太子色憂滿容。朝夕食上，
　　謂侍者進食於君也。
　　太子必視寒暖之節，食下必知膳#4養所進，然後退。
　　知所食之多少。
　　寺人言疾，太子肅冠而齋，
　　君有疾，故太子嚴肅衣冠而齋齋者，虛心專志以祈神明，使救護者耳。
　　膳宰之饌，必敬眎之，湯衣之貢衣必親賞之，
　　饌，飲食也。貢，進之也。
　　嘗饌#5善，
　　謂君嘗候者也。
　　則太子亦能食，嘗饌寡，太子亦不能飽，以至乎復初，然後亦復初。
　　君病間，而太子亦復初也。
　　君后有過，怡聲以諷。
　　怡，悅也。謂下氣怡聲，幾微諷諫。
　　君后所愛雖小，物必嚴龔。
　　不敢慢君父之所愛。
　　是故孝成於身，道洽天下。《雅》曰：文王陟降，在帝左右，
　　《雅》，《詩□大雅》也。陟，升也。帝，天也。左右，助也。言文王所為，天必助之。
　　言文王靜作進退，天必贊之，故紂不能害。
　　贊，佐也。文王事紂，為天所佐。故殷紂雖暴，不能輒害。
　　夢啟之壽，
　　《禮記》云：文王有疾，旬有二日乃間。文王謂武王曰：汝何夢矣？武王對曰：夢帝與我九齡。文王曰：汝以為何也？武王曰：西方有九國，君王其終撫諸？文王曰：非也。我百爾九十，吾與汝三焉。文王九十七而終，武王九十三而終也。
　　卜世三十，卜年七百，天所命也，善事父母之所致也。
　　《左傳》曰：成王定鼎于郟鄏，卜世三十，卜年七百，天所命也。
　　閔子騫曰：善事父母之道幸既聞之矣，敢問教子之義？仲尼曰：凡· 三王教子必視禮樂。
　　視，猶示也。
　　樂所以修內，
　　和其心也。
　　禮所以修外，
　　檢其容也。
　　禮，樂交修，則德容發輝于貌，故能溫恭而文明。夫 人臣者，殺其身有益於君則為之，況利其身以善其君乎？是故擇建忠良貞正之士為之師傅，欲其知父子、君臣、長幼之道。夫知為人子，然後可以為人父；知為人臣，然後可以為人君；知事人，然後能使人。此三王教子之義也。
　　三王，謂夏、殷、周三代之王也。
　　閔子騫退而事之於家，三年人無間於父母兄弟之言，
　　上事父母，下順兄弟，盡善盡美。故人無非間之言也。
　　交遊稱其信，鄉黨稱其仁，宗族稱其悌，德行之聲溢於天下，此善事父母之所致也。齊太子坐清臺之上，燕壯侯他，
　　壯，燕侯謚也，他，名也。
　　高冠嚴色，左帶玉具劍，右帶環珮，左光照右，右光照左。
　　言玉珮之光交相#6照也。
　　太子讀書不視，壯侯他問曰：齊國有寶乎？太子曰：主信臣忠，百姓戴上，齊國之寶也。壯侯他應聲解劍而去。
　　聞義而服也。此言君子尚德，不尚華飾也。
　　嗚呼，人有偏蔽，終身莫自知已乎？賢者見之寬恕而不言，小人暴愛而溢言，親戚憐嫉而貳言。人有偏蔽，惡乎不自知哉？
　　惡乎，猶何也。
　　是故君子檢身常若有過。衣其衣，食其食，知其過而不克音克有以正之者，君子耻之。
　　言為人臣#7，不能有所匡正也。
　　將欲有言，識其必不能行者，君子罕言。
　　君不納忠練，則罕言以避患也。
　　當責眾人之惡者，視己善乎哉？當責眾人之邪者，視己正乎哉？此之謂反明。
　　先審身之善正，然後責人之邪惡也。
　　翟西氏之子甚孝謹，翟西憐其子而好妄與之言。翟西出，夕返，則曰：甲死矣。其子信之，既而甲在焉。他夕則曰：乙且害。余其子伺將行仇。既而不見惡端。他夕則曰：丁病矣。其子覘之，丁誠無恙，舉此類也。
　　覘，視也。恙，憂也。舉，皆也。
　　冒淹年序。子固孝謹，至於訓勒，益不保承。鄉國之人，疾其咎口，謀將煞之。翟西聞而懼，歸以告子，子未甚信，既而翟西見煞。
　　此章戒人輕言政害。雖愛子，猶不信之，以至見煞，况他人乎？
　　謂多言之人為疏露，亦有辭約而不密者；謂輕佻之人為不定，亦有體閑而心躁者；
　　輕佻，猶輕躁也。
　　謂藂雜之人為猥細，亦有外潔而內濁者。若類而引之，不可殫載。若非徹識，孰音克究詳？
　　殫，猶盡也。
　　時有不可不應也者，內靜而外動，易動而難靜。
　　謂外見利貪而逐之，愈得愈貪，故身勞而難靜。
　　時有不可不求使也者，內思而外待，待至而後樂。
　　謂內興情慾，緣境思求，心有所待，故待得而復樂，不知心搖而傷性。
　　是故外靜而內動者，搖思而損性；奔走而逐利者，勞力而害名。
　　唯泊然無情慾，而不為名利所誘者，然後身安而性全也。
　　人生於世或有不遂志，而宣言云不遇時者，是無異負丹頸之罪，俟時行戮，豈不殆哉？
　　不能危行言遜，干犯時君，無異負斬首之罪，待時行戮也。丹，血色。
　　其博才通識未見稱用者，正可云時非不清，命未與耳，豈不韙歟？
　　韙，猶是也。
　　長於諫者，務依存前人之性而翦制其情之所由起，是彼此開進，親敬殷篤。不長於諫者，務攻前人之性而暗於情之所來，是以彼此嫌貳猜釁日積。兒童之所簡者，迺耆耋之所非；耳目之所娛者，乃心慮之所疾。健責天下之愚者，己之未賢也；健責天下之迷者，己之未明也。
　　賢明者當恕，愚迷而勿責。
　　以未賢責眾愚，未賢者以之亡；以未明責眾迷，未明者以之傷。
　　愚迷之人無所損，健責者徒自傷耳。
　　農道篇第八
　　夫穀者，人之天。理國之道，務農為本。
　　人捨本而事未，則不一令，
　　本謂農也，未謂趍浮利也。人趍末利，則奸詐多端，故一令不能制也。
　　不一令則不可以守，不可以戰。
　　趍利多端，人心不一。故不可以固守，不可以攻戰也。
　　人捨本而事未，則兀音其產約，
　　人貪浮利則產業薄也。
　　兀產約則輕流徙，輕流徙則國家時有灾患。皆生遠志，無復居心。人捨本而事未則好知，好知則多詐，多詐則巧法令，巧法令則以是為非，以非為是。古先聖王之所以理人者，先務人。人非徒為墜利也，貴行其志也。
　　志在安人。
　　人則朴，朴則易用，易用則邊境安，安則主位尊。人則童，
　　如童兒無異志也。
　　童則少私義，少私義則公法立。力博深則兀產複，
　　複，猶厚也。
　　兀產複則重流散，
　　不流散也。
　　重流散則死其處無二慮，是天下一心矣。天下一心，軒皇几蓮之理不足#8過也。
　　軒皇、几連，古之有道之君也。
　　古先聖皇之所以茂耕織者，以為本教也。是故天子躬率諸侯耕籍田，火夫、
　　士第有功級勸人尊墜產也，
　　第，次第也。《月令》云：正月中氣，天子乃擇元辰，親載耒耜，置之車右，率公卿、諸侯、大夫，躬耕籍田。天子三推，三公五推，卿、諸侯九推。是以功級勸人也。
　　后妃率嬪御蠶於郊，桑公田，勸人力，歸教也。
　　《月令》云：三月中氣，命有司無伐桑柘。乃修器。后妃齋戒享先，蠶而躬桑，以勸蠶事。
　　《祭義》云：古者天子諸侯必有公桑蠶室，近川而為之，君卜三官之夫人、世婦之吉者，使入蠶室，世婦親蠶，奉以示于君，遂獻于夫人。夫人繰，三盆手，遂布于三宮夫人，世婦之吉者，使繰之。此勸婦教也。
　　男子不織而衣，歸人不耕而食，男女貿功，資相業，此聖王之制也。
　　貿，猶易也。
　　故敬時愛日，坍實課功，
　　埒，量也。
　　非老不休，非疾不息，一人勤之，十人食之。
　　上農夫，食十人。
　　當時之務，不興土功，不料師旅，男不出御，女不外嫁，
　　一作大嫁。
　　以妨也。
　　興土功，治師旅，行婚嫁，皆謂妨農業也。御，迎也。謂男子不親御。
　　黃帝曰：四時之不可正，正五穀而已耳。夫稼，為之者人也，
　　稼，謂種也。
　　生之者天也，養之者地也。是以稼之容足，耨之容耰，
　　耨，鋤也。又，耰，謂鋤器也。
　　耘之容手，
　　耕，除草也。
　　是謂耕道。
　　種苗可使容足，褥之可使容糧，耘之可使容手。
　　攻食，工攻器，賈攻貨。
　　攻，治也。
　　時不龔，敚之以土功，是謂大。
　　君王不恭，則大凶之道也。
　　凡稼早者先時，暮者不及時，寒暑不節，稼乃多灾。
　　言太早太晚者，謂不得中和之氣也。
　　冬至已後五旬有七日而昌生，
　　旬，十日也。五十七日在立春節中，而草木昌發。
　　於是乎始耕。之道，見生而蓺生，見死而穫死。
　　因天時而興人事也。蓺，種也。穫，刈也心
　　天發時，墜產財，不與人音期。
　　產，生也。
　　有年祀土，無年祀土，
　　有年，豐年也。無年，荒年也。祀土，祭社稷也。春祭祈豐，祥也。秋祭報成，熟也。不以有年則祭，無年不祭，所以祈地，利重人命。
　　無失人時，迨時而作，過時而止，老弱之力可使盡起。
　　迨，及也。雖老弱可使盡，耕所以趍時也。
　　不知時者，未至而逆之，
　　謂興農太早也。
　　既往而慕之，
　　時既過，往而慕之，是大晚。
　　當兀時而薄之，
　　雖當其時而用功寡薄，所收亦不多。
　　此從使之下也。
　　此三者，雖從農務，不得其時，故云下也。
　　夫褥必以旱，使墜肥而土緩。
　　夫鋤必用旱時，旱時則草易死，而土脉肥緩也。
　　稼欲產於塵土而殖於地堅者，
　　殖，長也。下種欲其土細如塵，則地虛而根深；及苗長也，得雨則土堅，堅則莖固也。
　　慎其種勿使數，亦無使疏。
　　數，為煩也。
　　於其施土，無使不足，亦無使有餘。
　　施土，謂施種於土也。種不足則傷疏而費地，種有餘則傷密而損穀。不費不損，取其中也。
　　甽欲深以端，畝欲沃以平。
　　端，正直也。甽深直則水流疾，畝沃平則潤澤勻。
　　下得陰，上得陽，然後成生。
　　下陰謂水潤，上陽謂日氣。
　　立苗有行，故速成，強弱不相害，故速大。
　　苗成行則長疾，強不害弱則易大也。
　　正兀行，通其中，疏泠風，
　　使苗疏而通風。
　　則有收而多功。率稼望之有餘，就之則疏，是墜之竊也。
　　由地瘠薄也，苗不茂盛，若被竊之狀。
　　不除則蕪，除之則虛，是傷之也。
　　除，治也。草盛而後除之，苗則虛矣，是人事傷之也。
　　苗兀弱也欲孤，
　　欲一一孤生不併聚也。
　　兀夫也欲相與居，
　　與眾同居，共相蔭映。
　　兀熟也欲相與扶。
　　無倒折之害也。
　　三以 族，稼乃多穀。
　　三者，如人之宗族，共相扶持則多收。
　　凡苗之患不俱生而俱死，
　　生不齊則大苗凌小，小苗不茂。
　　是以先生者美米，後生者為□。
　　強者凌弱，故後生者不實。
　　是故其也，其兄而去其弟。
　　以人喻苗也，先生為兄，後生為弟也。
　　樹肥無使扶疏，樹墝不欲專生而獨居。
　　墝，瘠地。專生#9獨居，不耐風旱。
　　肥而扶疏則多枇，墝而專居則多死。不知耨者，去其兄而養其弟，不收其粟而收其□。上下不安，則稼多死。得時之禾，長秱而大穗，圜粟而薄糠，飴而香，舂#10之易而食之強
　　禾，謂粟也。秱，穗頸也。圜，圓也。飴，謂味甘如飴也。
　　失時之禾，深芒而小莖，穗銳多□而青蘦。
　　深芒，長芒也。銳細也。青蘦，其米青也。
　　得時之黍，穗不芒以長，搏米而寡糠；
　　搏，謂以手挼穀而出米。
　　失時之黍，大本華莖，葉膏短穗。
　　本，根也。華莖，莖傍有華也。膏，言肥大也。
　　得時之稻，莖葆長秱，穗如馬尾；
　　葆，大也。馬尾，言長也，
　　失時之稻，纖莖而不滋厚糠而菑死。得時之麻，疏節而色陽，堅枲而小本；
　　陽，光揚也。堅，牢也。言皮堅勁。
　　失時之麻，蕃柯短莖，岸節而葉蟲。
　　蕃柯，謂枝柯多也。岸節者，高節也。
　　得時之菽，長莖而短足，其莢二七以為族，多枝數節，競葉繁實，稱之重，食之息；
　　菽者，豆也。族，聚也。息，猶盈也。
　　失時之菽，必長以蔓，浮葉虛本，疏節而小莢。得時之麥，長秱而頸族，二七以行，薄翼謂音屯色，食之使人肥且有力；
　　薄翼，謂糠也。，黃色也。其麥穗一行有二七粒。
　　失時之麥，胕腫多病，弱苗而翜穗。
　　胕腫，謂莖根麤而且蟲。翜穗，多芒。
　　是故得時之稼豐，失時之稼約。庶穀盡宜，從而食之，使人四衛變強，耳目聰明，氣不入，身無苛殃，
　　四衛，四支也。
　　善乎，孔子之言：冬飽則身溫，夏飽則身凉。夫溫凉時適，則人無疾疢；人無疾疢，是疫癘不行；疫癘不行，咸得遂其天年。故曰：穀者，人之天。是以興王務，王不務，是棄人也。王而棄人，將何國哉？
　　兵道篇第九
　　兵者，不祥之器。不得已而用之。
　　秦景主將眎強兵於天下，
　　秦恃崤亟險固、兵強士勇，故欲示強
　　於兵，使天下无敢與之敵。眎，猶示
　　也。
　　使庶鮑戎必致亢倉子，
　　庶長，秦爵號。鮑戎，人姓名也。
　　待以壞邑十二，周實迫之。
　　周，密也。欲問亢倉子計，故以十二邑待之；恐其不來，密使鮑戎迫之使必來。
　　亢倉子至，自榮泉賓于上館。
　　榮泉，秦地名也。
　　景主三日弗得所問，
　　謂欲問之而不得也。
　　下席北首頓珪曰：天果無意恤孤耶？
　　北首頓珪，盡禮也。
　　亢倉子油然虧盼曰：朕以主異之，問而寧弊弊焉？以斫刺故，
　　油然，微動貌。虧，側也。眄，顧盻也。朕，我也。我以景主有遠異之問，而何為弊弊焉？言景主以兵戈斫刺為故乎？言其所問下。
　　抑者亦隨其欲而得正焉，無如可矣。
　　言景主既以兵道問我，故我抑亦隨其所欲而正之，非至理之可也。
　　景主一拜再舉，斂黼袵端珪，抑首而坐曰：實惟天所命。
　　黼袵繡襟也。抑首，低首也。惟天所命，願垂告命。
　　亢倉子仰榱而噓，俯正顏色曰：原兵之所起與始，有人俱。
　　榱，椽也。仰榱，仰面屋榱也。噓，
　　歎聲也。嗟其不問至道，故仰面而發噓歎。夫兵之所起與人俱生，本始有之，非獨今也。
　　凡兵也者，出人之威也。人之有威，性受於天，
　　人有喜怒之性，本受於天。怒則威生，威生則兵起之由也。
　　故兵之所自來上矣。嘗無少選不用，
　　少選，猶少時也。喜怒之情用之無常，故無少時不用也。
　　貴賤、少、賢愚相與同。
　　同察怒氣之動，則知兵起之原。
　　察兵之兆，在心懷恚而未發，兵也；疾視作色，兵也；傲言推捘，兵也；侈鬥攻戰，兵也。此四者鴻細之争也。
　　恚，怒也。作色，厲色。捘，亦推也，謂相推盪也。四者雖有大小之異，皆有怒心，故為兵也。
　　未有蚩尤之時，人實揭材木以鬥矣。
　　蚩尤，黃帝時掾諸侯，兄弟八十一人，銅頭鐵額，與帝戰於涿鹿之野，造兵器，後為黃帝所滅也。
　　黃帝用水火矣，或引水注邑，或縱火燒城。
　　共工稱亂矣，
　　共工與顓頊争天下。
　　五帝相與争矣，一興一廢，勝者用事。
　　用兵之道，有廢有興，皆以順天而勝者，得用耳。
　　夫有以咽藥而死者，欲禁天下之醫，非也；有以乘舟而死者，欲禁天下之船，非也；有以用兵喪其國者，欲禁天下之兵，非也。夫兵之不可廢，譬水火焉，善用之則為福，不善用之則為禍。是故怒笞不可偃於家，刑罰不可偃於國，征罰不可偃於天下。
　　笞，鞭杖。偃，息也。
　　古之聖王有義兵而無偃兵，
　　義兵者，順天應人，所以誅暴亂也。
　　兵誠義以誅暴君而振苦人，人之悅也，若孝子之見慈親，餓隸之遇美食，號呼而走之，若強弩之射深谷也。
　　振，救也。隸，僕隸也。強弩之射深谷，言救之疾也。
　　勝負之决勿徵於他，必反人情。
　　兵之勝負勿徵驗於他，反求人情，則得之。
　　人之情欲生而惡死．’欲榮而惡辱，死生榮辱之道一，則三軍之士可使一心矣。
　　人君與三軍之士同其死生榮辱，則三軍雖眾，可使一心矣。
　　凡君欲其眾也，心欲其一也，三軍一心，則令可使無敵矣。古之至兵，蓋重令也，
　　古之至極善用兵者，蓋重慎其令也。
　　故其令強者其敵弱，其令信者其敵詘。先勝之於此，則勝之於彼。
　　夫料敵制勝，必先自料。若與眾同死生，而三軍一心，則勝於彼矣。
　　誠若此，則敵胡足勝也？凡敵人之來也，以求利也，今來而得死，且以走為利，敵皆以走為利，則刃無所與接矣，此之謂至兵。傲虐奸詐之與義理反也，
　　言奸兵與義兵，逆順之理相反。
　　其勢不俱勝，不兩立，
　　義兵勝，奸兵敗。
　　故義兵之入於敵之境，則人知所庇矣。兵至於國邑之郊，不踐果稼，不穴丘
　　墓，不殘積聚，不焚室屋，得人虜厚而歸之。信與人期，以敚敵資，以章好惡，以示逆順。
　　先示之以義也。
　　若此而猶有愎狠凌傲遂宕不聽者，雖行武焉可也。
　　愎狠，猶惡戾也。宕，流宕也。先行義以示之，猶有惡戾不聽服者，用武誅之可也。
　　先發聲出號令曰：兵之來也，以除人之讎，以順天之道。故剋其國，不屠其人，獨誅所誅而已矣。
　　獨誅者，暴君也。
　　於是舉選秀士賢良而尊封之，求見孤疾長老而拯救之，
　　孤疾之人拯給之，長老者政敬之也。
　　發府庫之財，散倉糜之穀#11，不私其物，曲加其禮。
　　不私其利，與眾共之，曲加其禮，聘以求賢也。
　　今有人於此，能生死一人，則天下之人争事之矣。
　　生，猶活也。言有人以義能活一人之死，則天下咸能事之矣。
　　義兵之生一人亦多矣，人孰不悅？故義兵至，則鄰國之人歸之若流水，誅國之人望之如父母。行地滋遠，得人滋眾。辭未終，景主興，稽首曰；孤獲聞先生教言，不覺氣盈宇宙，志知所如。也。而心滋益龔，
　　既聞義兵之道，鄙其奸傲之心，故氣志盈滿，充塞宇宙，志知所如也。
　　於是步前稱音觴為亢倉子壽，
　　舉步前進稱默壽，所以嚴師重道也。
　　拜居首列師位，嚴于齋室。又月涉旬，辰加天關，白晝行道。
　　天關，即天綱，謂辰時也。行道，行弟子禮也。
　　洞靈真經卷下竟
　　#1 明：原作『功』，據宋刊本改。
　　#2 門：原作『問』，據宋刊本改。
　　#3 奄：原作『問』據宋刊本改。
　　#4 膳：宋刊本作『饑』。
　　#5 饌： 原作『膳』，據宋刊本改。
　　#6 交相：原作『柌』，據宋刊本改。
　　#7 臣：原作『口』，據宋刊本改。
　　#8 足：原作『是』，據宋刊本改。
　　#9 生：原作『主』，據宋刊本改。
　　#10 舂：原作『春』，據宋刊本改。
　　#11 毅：宋刊本作『秩』。