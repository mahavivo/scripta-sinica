北斗治法武威經
　　經名：北斗治法武威經。撰人不詳。一卷。底纏本出處：《正統道藏》洞神部方法類。
　　北斗治法武威經
　　隋大業末，英雄各起。野狐豹變，白衣龍驤。當龍蛇起陸之時，虎視鯨吞之始。有臣未蒞者，則遠清是也。峙清在布衣，游藝伊洛，隱德藏機。亭亭出澗之松，落落凌霄之栢。泊乎忒德，初載清為理亂之臣。於東都洛陽，中夜忽有一人投門，清秉燭伺之，見一人頂五色芙蓉冠，服九炁雲霞之被，手執靈文一卷，命清曰：吾九天玄女也，吾知子好道，志氣絕倫，故來度子，與子武威靈文，乃天剛神法爾。若行之，臣輔聖明之君，當龍戰十數年間，公建大業，安康萬有，天下傳名，出神入聖，流芳萬古。言訖，騰身雲路，鐘鼓簫韶並作。清長禮，望雲間而別。靈風竟滅，雨斷雲霄。切觀玄女祕文，港於斗室，以日繼夜，一年以來，俄通至術。用在一人之下，智出萬人之上。皇唐開業，克殄妖氣，四海鏡清，九河澄碧。清位封行臺左僕射，爵位上公，莫非此術之效也。術曰北斗十二星，而聞其九。迺日時與八節，隨天罡而左躔，常居於丑。七星一隱一現者，輔弼星也。七星明，則天下安。一星暗，則隨其分野有災。宜謹伺之，以觀變異。非人勿傳，敬而受之，妙存口訣。斗罡見後。
　　第一，天樞名□，字貪狼，主天元并身，管室、璧、奎、婁四宿，屬秦地，徐州分野，為天之太尉，子生人屬之。
　　第二，天任名□，字巨門，主地元并陰刑，管胃、勗、畢、觜四宿，屬楚地，益州分野，為天之主宰，丑亥生人屬之。
　　第三，天柱名□，字祿存，主日元并福，管參、鬼、井、柳四宿，屬梁地，冀州分野，為天之空司，寅戌生人屬之。
　　第四，天心名□，字文曲，主月元并祿，管張、星、翼、軫四宿，屬吳地，荊州分野，為天之遊擊，卯酉生人屬之。
　　第五，天禽名□，字廉貞，主江元并官職，管角、亢、氏、房、四宿，屬趙地，兖州分野，為天之斗君，辰申生人屬之。
　　第六，天輔名□，字武曲，主河元并壽，管心、尾、斗、箕四宿，屬燕地，揚州分野，為天之太常，巳未生人屬之。
　　第七，天衝名□，字破軍，主海元并妻妾，管牛、女、虛、危四宿，屬齊地，豫州分野，為天之上帝，午生人屬之。
　　第八，輔星姓精常，諱上開，字正延，主察天下萬國、九州執政大臣罪福功過，屬燕地，并州分野。
　　第九，弼星姓幽空，諱冥陽，字幽寥，主察天下萬國、九州執政大臣罪福功過，屬周地，雍州分野。
　　十二命人，或有急難，但念七星名字，其災悉變為福。七星在天為帝車，四星為璇璣，三星為玉衡。天子有道，其星大明。人君失政，神光晦沒。惡氣相干，妖星間出，則視其所在，謹伺之，以觀變異。
　　金守，金銀銅鐵錫貴。木守，五禾九稼熟。水守，鹽貴川溢時行。火守，炎燒城郭。土守，國土分裂，人臣受殃。彗孛守，天下兵戈起，又守，上輕
　　下臣。孛守，君政微，忠良去。五色雲守，天下大殃，兵起。青雲守國，受福。赤雲守國，火燒城邑。黃雲守國，有干戈。白雲守國，血光遍野。黑雲守國，天下大水。五色氣守國，天下大災。青雲守國，兵起中原。赤氣守國，干戈起。白氣守國，人民飢。黑氣守，人相食。黃氣守，本國失地。
　　凡二十八宿各有司，盡關璇璣之分。若風雨雷雹，并人間萬彙，並隨武威占尅，無不具載，明者察之。
　　角，主人間雨澤。係下界近生之司。
　　亢，主人間大風。係下界添筭百義之司。
　　氏，主人間狂風。係下界草木之司。
　　房，主驚風駭雨。係下界負馱之司。
　　心，主人間雨澤。係下界功役之司。
　　尾，主祥雲瑞氣。
　　箕，主斜風細雨。係下界斛秤之司。
　　斗，牛主雲氣。係下界養畜之司。
　　女，主陰陽。係下界配偶之司。
　　虛，主人間大風。係下界五虛六耗之#1司。
　　危，主旋風走石。係下界厄難凶險之司。
　　室，主人間陰翳。係下界九稼五果之司。
　　壁，奎主人間風雨。係下界地亭之司。
　　婁，主人間大風。係下界寺觀宮苑之司。
　　胃，主人間風。係下界衰盛福禄之司。
　　昴，主人間晴。係下界陰福之司。
　　畢，主天地開奉。係下界寶貝之司。
　　觜，主人間風雨。係下界妖祥鬼錄之#2司。
　　參，主人間風雨。係下界冤讎之司。
　　井，主天色昏黃。係下界池塘陂井之司。
　　鬼，主天色昏昧。係下界詛呪毒藥之司。
　　柳，主天色昏。係下界兵革之司。
　　星，主天氣明朗。係下界刀劍血光之司。
　　張，主時氣不和大熱。係下界掌父子不和兄弟不睦之司。
　　翼，主晴朗。係下界毛羣羽族之司。
　　軫，主晴。係下界哭泣生離死別之司。
　　玄女云：北斗九星，下關人間生殺禍福之司，柄曰奎光，則天剛破軍星，是天下威武所在，一切星宿鬼神不敢輒犯，見而遠避。其間獨出神，凡五行術數、周易六壬、遁甲三奇、八門孤虛，一切兵法，皆從此去眾莫並焉。歷代神仙祕受，凡傳教旨，非但興兵，建國可使興隆，而父子君臣可宜保守。施行之時，先禹步，天罡到處，便存身為白鶴仙人，則誦天罡神呪曰：
　　北斗七真，天中大神。上朝金闕，下覆崑崙。調理綱紀，統制乾坤。璇璣所指，晝夜常輪。元皇正炁，來護我身。大周天界，細入微塵。何災不滅，何福不臻。俗居小人，好道求靈。常見尊儀，願賜長生。高上玉皇，紫微帝君。保臣處世，壽筭長春。急急如律令。
　　天罡法云：常於月建上數起，戌時看主何時，則是剛神到處也。一切行動，並隨罡役去。不可前衝，是為犯逆。如逆者，主滅。凡開城建塞，修造遷葬，年月不動，頻遇災殃。或統軍破敵，彼在吉方，我在凶地。或朝拜帝王，參謁官府，上官受職。或登山涉海，有風濤魚龍之難。或宿惡廟神壇，逃遁兵難，惡人加害及虎狼書獸。或出行求財遊藝，並行天罡法。先啟告北斗，誦呪訖念七星名字，以杖子畫地，四縱五橫，禹步而行。隨天罡役去，任意所行，災消滅。凡入瘟疫人家，或有蠱毒。行天罡術，念名字，喚藥鬼名，呼以誓之曰：赴吾魁罡之下，入地三尺，吉無不利。凡有危墻壞壁下則仰而行之吉。禹步呪曰：
　　四縱五橫，六甲六丁。禹王治道，蚩尤辟兵。遍行天下，曲戈反復。所有一切虎狼、賊盜、凶惡等，並赴吾魁罡之下，無動無作。急急如律令。
　　禹步法
　　禹步手文
　　每臨起時，安排諸事訖，誦呪畢便行，不可回顧。
　　斗罡
　　北斗治法武威經竟
　　#1#2『之』原缺，據上下文義補。