太上老君說解釋咒詛經
　　經名：太上老君說解釋呪詛經。撰人不詳，約出於唐宋間。假託太上老君為尹喜真人說解除呪詛厭魅之法。一卷。底本出處：《正統道藏》洞神部本文類。
　　太上老君說解釋咒詛經
　　爾時太上老君在于闐國中仙度之所，語尹喜曰：上古之時，人民淳朴，心行正直，稟性柔和，不相嫉妬。末世浮澆，人心狡詐，不修善行，唯習凶惡，不奉大道，倚托邪神，作法呪詛，專害人命。是時尹喜真人稽首再拜，上告太上老君曰：憫念蒼生沈淪下鬼，魂被考劾，魄無依倚，願賜解脫之法，諸眾生免遭枉橫。
　　老君語尹喜曰：汝當諦聽，吾所說者，切見中古之人，專行厭禱，便於天下地上邪鬼廟社之中，畫其形像，書其姓名庚甲，私竊呪誓，以水噴灑，以腳踐踏，努目張口，種種形勢，專行無道，枉害良善，若自作，若教他作者，令受其殃。善男子善女人，或被惡人呪詛厭禱者，皆當香湯沐浴，建立道場，請三洞道士轉誦此經，功德不可思議，其病即瘥。若男若女被人呪詛，便可解釋，免沈身命，奉請五方五帝部從兵馬各九百萬人，為弟子某於四面八方上下中央，剪除邪魅不祥之鬼，令弟子福壽延長。即說呪曰：
　　大法堂堂，天圓地方。天有九柱，地有九梁。厭呪之人，自受其殃。六柱三梁，厭蠱消亡。三梁六柱，還其本主。六甲六乙，厭蠱速出。六丙六丁，厭蠱不行。六戊六己，厭蠱不起。六庚六辛，厭蠱不真。六壬六癸，厭蠱自死。呪詛速解，急急如律令！
　　奉請三五將軍、八風使者、九州社令、萬古將軍兵士百千萬眾，追取厭蠱五音之人三魂七魄，付北陰天獄，呪詛惡人，精魂散越，神志猖狂，頭破作七分，一如律令！
　　吾今所說解除呪詛厭魅經法，若有善男子善女人得聞此經，為人轉誦，救治病難，度脫眾灾，令得安樂，身強體輕，福壽延長，永無灾障，冤家債主，速蒙消釋，魅害驅除，三屍墮落，得道成真。是時老君而作偈曰：
　　我昔遊中國，位登無上天。今來入竺國，教化諸眾生。九十有六種，其中各有緣。令其敬信者，展轉自相傳。精進心不退，得生無上天。有誦此經處，斯人壽命延。百靈來護衛，萬病悉皆痊。見世得安樂，身如金石堅。至真無上法，消灾福自然。
　　太上老君曰：無始以來，諸仙聖眾救度群生，便得安寧，驅蕩妖邪，解釋呪詛，凶殃散滅，吉瑞扶持。是時大聖眾真歡喜踴躍，咸願受持，稽首叩頭作禮而退。
　　太上老君說解釋咒詛經竟