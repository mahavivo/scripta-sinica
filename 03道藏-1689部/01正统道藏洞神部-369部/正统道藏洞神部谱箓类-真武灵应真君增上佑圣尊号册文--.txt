真武靈應真君增上佑聖尊號冊文
　　經名：真武靈應真君增上佑聖專號冊文。宋趙佶撰。三篇同卷。底本出處，《正統道藏》洞神部譜錄類。
　　真武靈應真君增上佑聖尊號冊文
　　維大觀二年歲次戊子三月辛亥朔二十四日甲戌，皇帝謹再拜，言曰：惟皇上帝，孚佑下民。統鎮北方，有大神將。至真示化，緣感而通。盛德陰功，萬邦未賴。恭惟真武靈應真君，應虛危之次，合龜蛇之形。道德妙於難名，威靈攝於萬有。周行六合，洞察無形。祚善刑淫，庇護草品。國家誕膺寶命，百五十年。肆及眇躬，嗣承丕緒。欲無不獲，為無不成。神人底寧，海寓靜謐。妖孽不作，嘉祥荐臻。太平之休，厥為炁盛。非神茂迪，曷濟登玆。宜進徽稱，式示昭荅。謹遣朝散郎試吏部尚書兼侍讀實錄修撰賜紫金魚袋余深，奉冊增上尊號曰：佑聖真武靈應真君。夫惟秉籙，實典神天。作民恭先，其在隆禮。情著於內，備文以行。尚冀眷昭，俯垂貺祉。謹言。
　　真武靈應真君增上佑聖尊號冊文竟