南華真經餘事雜錄
　　經名：南華真經徐事雜錄。北宋陳景元撰。二卷。底本出處：《正統道藏》洞神部玉訣類。
　　南華真經餘事雜錄上
　　公孫龍論三首
　　元有六論，今祇錄莊子所引三首。
　　白馬論
　　白馬非馬，可乎？曰：可。夫聞微言，明王道，莫不立賓主，致往復，假一物以為萬化之宗，寄言論而齊彼我之謬，故舉白馬以混同異。曰：何哉？曰：馬者，所以命形也；白者，所以命色也。命形色者，非命形也，故曰白馬非馬。馬形者，喻萬物之形皆材用也；馬色者，況萬物種類各有親疏也。以養萬物則天下歸，存親疏以待人則海內叛。譬如離色命馬，眾馬斯應，守白求馬，唯得白馬。故命馬形而守一白色者，非命眾馬也。曰：有白馬不可謂无馬也，不可謂無馬者，非馬也。既有白馬不可謂之無馬，則白馬豈非馬乎？有白馬為有馬，白之非馬，何也。白與馬連而白非馬，何故。曰：求馬，黃黑馬皆可致；求白馬，黃黑馬不可致。凡物親者少，疏者多，如一白之於眾色也。故離白求馬，黃黑皆至，兼白命馬，眾色咸去。懷柔之道亦猶此也。使白馬乃馬也，是所求一也，所求一者白者。不異馬也。設使白馬乃為有馬者，但是一馬耳，其材不異眾馬也。猶君之所私者，但是一人耳，其賢不異眾人也。人心不常於一君，亦猶馬形不專於一色，故君之愛己則附之，君之疏己則叛之，何可私其親黨而疏於天下乎。所求不異如黃黑馬，有可有不可，何也。可與不可，其相非明，故黃黑馬一也。而可以應有馬，而不可以應有白馬，是白馬之非馬審矣。如黃黑馬亦各一馬，不異馬也。而不可以應。眾馬不可以應白馬者，何哉。白非黃，黃非白，五色相非分明矣。君既私以待人，人亦私以叛君，寧肯應君命乎。故守白命馬者非能致眾馬審矣。曰：以馬之有色為非馬，天下非有無色之馬也，天下無馬可乎。以馬有色為非馬者，天下馬皆有色，豈無馬乎。猶人皆有親疏，不可謂無人也。曰：馬固有色，故有白馬。使馬無色，有馬如已耳，安取白馬。故白者非馬也。如，而也。馬皆有色，故有白馬耳。若使馬元无色，而獨有馬而已者，則馬耳，安取白馬乎？如人必因種類而生，故有華夷之別，若使元无氏族而獨有人者，安取親疏乎。故白者自是自，非馬者也。白馬者，馬與白也。馬與白馬也，故曰：白馬非馬也。白既非馬，則白與馬二物矣，合二物以共體，則不可偏謂之馬，故以馬而喻白，則白馬為非馬也。曰：馬未與白為馬，白未與馬為白，合馬與白復名白馬，是相與以不相與為名，未可。故曰白馬非馬未可。此賓述主義而難之也。馬自與馬為類，白自與白為類，故曰相與也。馬不與白為馬，白不與馬為白，故曰不相與也。合馬與白，復名白馬，乃是強用白色以為馬名，其義未可，故以白馬為非馬者未可也。上之未可主義，下之未可賓難也。曰：以有白馬為有馬，謂有白馬為有黃馬，可乎曰未可。主責賓曰，定以白馬為有馬者，則白馬可得為黃馬乎。賓曰，未可也。曰：以有馬為異有黃馬，是異黃馬於馬也。異黃馬於馬，是以黃馬為非馬。既以白馬為有馬，而黃馬不得為白馬，則黃馬為非馬；明執者未嘗不失矣。以黃馬為非馬，而以白馬為有馬，此飛者入池而棺槨異處，此天下之悖言亂辭也。黃白，色也，眾馬，形也，而強以色為形，飛者入池之謂也。黃馬白馬同為馬也，而取白棄黃，棺槨異處之謂也。凡棺槨之相待，猶脣齒之相依，曆亡齒寒，不可異處也。夫四夷守外，諸夏待內，內外相依，天下安矣。若乃私諸夏而疏夷狄；則夷狄叛矣，勒兵伐遠，人不堪會，則諸夏亂矣。內離外叛，棺槨異所，則君之所私者，不能獨輔君矣。故棄黃取白，悖亂之甚矣。曰：有白馬不可謂无馬者，離白之謂也。不離者，有白馬不可謂有馬也。故所以為有馬者，獨以馬為有馬耳，非有白馬為有馬，故其為有馬也，不可以謂馬馬也。賓曰，離白是為有馬，不離實為非馬。但以馬形馬色堅相連屬，便是二馬共體，不可謂之馬馬，故連稱白馬也。曰：白者不定所白，忘之而可也。萬物通有白色，故曰不定所白，白既不定在馬，馬亦不專於白，故忘色以求馬，眾馬皆應矣，忘私以親人，天下皆親矣。白馬者言白，定所白也，定所白者，非白也。定白在馬者，乃馬之白也；安得自為白乎。馬者无去取於色，故黃黑次所以應。直云馬者，是於眾色无所去取也，無取，故馬無不應，無去，故色無不在。是以聖人澹然忘懷，而以虛統物，故物无不治而理無不極。白馬者有去取於色，黃黑馬皆所以色去，故唯白馬獨可以應耳。去黃取白，則眾馬各守其色，自殊而去，故唯白馬獨應矣。王者黨其所私而疏天下，則天下各守其疏，自殊而叛矣。天下俱叛，誰當應君命哉。其應所私乎，所私獨應，命適足以增禍，不能靜亂也。无去者，非有去也。故曰白馬非馬。不取於白者，是不去於黃也，不去於色則色之與馬非有能去，故曰无去者，非有去也。凡黃白之在馬，猶親疏之在人，私親而背疏則疏者叛矣，疏者離叛則親不能獨存矣。故曰白馬非馬。是以聖人虛心玄照，理无不統，懷六合於胸中而靈鑒有餘，鏡萬像於方寸而其神彌靜。故能處親而无親，在疏而无疏，雖不取於親疏，亦不捨於親疏，所以四海同親，萬國共貫也。
　　指物論
　　物莫非指，而指非指。物我殊能，莫非相指，故曰物莫非指。相指者，相是非也。彼此相推，是非混一，歸於无指，故曰，而指非指。天下无指，物无可以謂物。指皆謂是非也，所以物莫非指者，凡物之情必相是非，天下若无是非之物，則无一物而可謂之物。是以有物即相是非，故物莫非指也。非指者天下，而物可謂指乎。物莫非指而又謂之非指者，天下齊焉，而物其可謂之指乎。物物皆妄相指，故指皆非指也。指也者，天下之所无也；物也者，天下之所有也。以天下之所有，為天下之所無，未可。天下无一日而无物，无一物而非適，故彊以物為指者，未可也。天下无指，而物不可謂指也，所以天下无是非者，物各適其適，不可謂之是非，故无是非也，不可謂指者，非指也。譬如水火殊性，各適其用，既无是非，安可謂之是非乎。非指者，物莫非指也。即夫非指之物，莫不妄相指也。天下无指而物不可謂指者，非有非指也。物不可謂指者，无是非也。豈唯无是非乎，亦无无是非也。故曰非有非指。非有非指者，物莫非指也，物莫非指者，而指非指也。以其无无是非，故萬物莫不相是非，故曰非有非指者，物莫非指也。无是非亦无无是非兩忘之，故終日是非而无是非，故曰物莫非指者，而指非指也。天下无指者生於物之各有名，不為指也，物有其實而各有名，謂若王良善御，隸首善計，彼物各自為用。譬之耳目，廢一不可，故不為是非也。不為指而謂之指，是兼不為指。物皆不為指；而或謂之指者，是彼此之物兼相是非，而是非莫定，故不為指也。以有不為指之无不為指，未可。之，適也。有不為指謂物也，无不謂指謂指也。以物適指故未可也。且指者，天下之所兼。或一物而有是非二名，或彼此更相為指，皆謂之兼也。天下无指者，物不可謂无指也，不可謂无指者，非有非指也。是非之名生於物相彼，故曰物不可謂无，即此萬物无指而又无无指，故曰非有非指也。非有非指者，物莫非指。謂无是非者生於物，莫非指也。是以聖人求人於是非之內，乃得无是非人也。指非非指也，指與物非指也。夫謂之指者，非无指也，指既不能與物為指，故非指也。使天下无物指，誰徑謂非指；天下无物，誰徑謂指。設使天下无物无指，則寂然矣，誰謂指為非指乎。誰謂指為指乎。天下有指无物指，誰徑非指，徑謂无物非指。設使有指而无物，可施指者，誰謂有指為非指乎？誰謂以无物故非指乎？明本无指也。且夫指固自為非指，奚待於物而乃與為指。反覆相推，則指自為无指，何能與物為指乎？明萬物萬殊，各自為物，各有所宜，无是非也。是以聖人三默恬恢，忘是忘非，不奔一能，不遺一物也。
　　唐天寶手詔
　　昊天眷命，列祖降靈，休照之儀，存乎祖典。莊子、文子、列子、亢倉子等，列在真仙，體玆虛白，師玄元之聖教，弘大道於人寰。觀其莊子，依舊號曰南華真經，列子號曰沖虛真經，文子號曰通玄真經，亢倉子號曰洞靈真經。天寶元年二月二十日下。
　　南華真經序　　　　　　郭象撰
　　夫莊子者，可謂知本矣，故未始藏其狂言。言雖無會而獨應者也，夫應而非會則雖當無用，言非物事，則雖高不行，與夫寂然不動不得已而後起者固有間矣，斯可謂知无心者也。夫心无為則隨感而應，應隨其時，言唯謹爾。故與化為體，流萬代而冥物，豈曾設對獨遘而游談乎方外哉，此其所以不經而為百家之冠也。然莊生雖未體之，言則至矣。通天地之統，序萬物之性，達死生之變，而明內聖外王之道，上知造化无物，下知有物之自造也。其言宏綽，其旨玄妙至至之道，融微旨雅，泰然遣放，放而不敖，故曰不知義之所適，猖狂妄行而蹈其大方，含哺而熙乎澹泊，鼓腹而游乎混茫。至人極乎无親，孝慈終於兼忘，禮樂復乎已能，忠信發乎天光，用其光則其朴自成，是以神器獨化於玄冥之境而源深流長也。故其長波之所蕩，高風之所扇，暢乎物宜，適乎民願，弘其鄙，解其懸，灑落之功未加而矜夸所以散，故觀其書超然自以為已當，經崑崙，涉太虛，而游惚恍之庭矣。雖復貪婪之人，進躁之士，暫而攬其餘芳，味其溢流，彷彿其音影，猶足曠然有忘形自得之懷，况探其遠情而玩永年者乎。遂綿邈清遐，去離塵埃，而返冥極者也。
　　南華真經疏序　　　　成玄英撰
　　夫莊子者，所以申道德之深根，述重玄之妙旨，暢无為之恬惔，明獨化之窅冥，鉗鍵九流，括囊百氏，諒區中之至教，實象外之微言者也。其人姓莊名周，字子休，生宋國睢陽蒙縣，師長桑公子，受號南華仙人。當戰國之初，降衰周之末，歎蒼生之業薄，傷道德之陵夷，乃慷慨發憤，爰著斯論。其言大而博，其旨深而遠，非下士之所聞，豈淺識之能究。所言子者，是有德之嘉號，古人稱師曰子，亦言子是書名。非但三篇之總名，亦是百家之通題。所言內篇者，內以待外立名，篇以編簡為義，古者殺青為簡，以韋為編，編簡成篇，猶今連紙成卷也。故元愷云，大事書之於策，小事簡牘而已，內則談於理本，外則語其事迹，事雖彰著，非理不通，理既幽微，非事莫顯，欲先明妙理，故前標內篇，內篇理深，故每於文外別立篇目。郭象仍於題下即注解之，逍遙齊物之類是也。自外篇以去則取篇首二字為其題目，駢拇馬蹄之類是也。所言逍遙游者，古今解釋不同，今汎舉絃綱略為三釋。所言三者，第一，顧桐栢云，逍者銷也，遙者遠也，銷盡有為累，遠見无為理，以斯而遊天下，故曰逍遙，第二，支道林云，物物而不物於物，故逍然不我待，玄感不疾而速，故遙然靡所不為，以斯而遊天下，故曰逍遙游；第三，王穆夜云，逍遙者，蓋是放任自得之名也，至德內充，无時不適，忘懷應物，何往不通，以斯而遊天下，故曰逍遙游。內篇明於理本，外篇語其事迹，雜篇雜明於理事。內篇雖明於理本，不无事迹，外篇雖明事迹，甚有妙理，但立教分篇據多論耳。所以逍遙達初者，言達道之士智德明敏，所造皆適，遇物逍遙，故以逍遙命物；夫无待聖人，照機若鏡，既明權實之二智，故能大齊於萬境，故以齊物次之；既指馬蹄天地，混同庶物，心靈凝澹，可以攝衛養生，故以養生主次之，既善惡兩忘，境智俱妙，隨變任化，可以處涉人間，故以人間世次；之內德圓滿，故能支離其德，外以接物，既而隨物升降，內外冥契，故以德充符次之；止水留鑑，接物无心，忘德忘形，契外會內之極，可以匠成庶品，故以大宗師次之，古之真聖知天知人，與造化同功，即寂即應，既而驅馭群品，故以應帝王次之。駢拇以下，皆以篇名二字為題，既无別義。今不復次篇之，而自古高士，晉漢逸人皆莫不耽骯為之。義訓須注，述无可間，然並有美辭，咸能索隱。玄英不揆庸昧，少而習焉，研精覃思三十年矣。依子玄所注三十三篇，輒為疏解，總三十卷，雖復詞情疏拙，亦頗有心跡指歸，不敢貽厥後人。聊自記其遺忘耳。
　　南華真經徐事雜錄上竟
　　南華真經餘事雜錄下
　　九證心戒並序
　　禮部尚書楊嗣復撰
　　嗣復，愚之至也，不知愚而所以愚。每雕訛斲弊，求多譽而自飾，曾未辯巧捷輕，曲為大妄之枝葉，作大愚之藪澤，但務躁進，不欲靜止。因讀莊周書至孔聖九徵，乃汶然流涕，捫心愧意，方覺弛張不得其妙，通變不得其精，於是火集中腸，冰寒肌骨。同書紳之作戒，仰佩韋以自儆，贊味斯語，欲寡其過；乃屏繁機，操筆硯，各隨本事，妄有褒闡，雖不足發揮聖作，亦表吁嗟，尚其九徵之力也。太行莫並其高，溟津莫同其深。且物不能自大，因人而大之；人不能自名，因事而名之，即人可以鑒物，事可以鑒人。物當鑒而振美無歜，人當鑒而垂譽無極，其九徵之文，即鑒人者也。救必墜。扶必顛，登吉途辯吉士，如沉痾之服良藥，昏夜之有燈燭，欣歎不盡。敢引類而侔之，嘗聞老氏教誇，黃庭神驗，讀之萬徧，必得上昇。上昇之言誘聾俗耳，何者。真隱之士，自保形骸，道播四支，德耕五藏，故述黃庭內景外景；並是修身修心之書。以時人樂其遠而不樂其近，賤其目而不賤其聞，故易於易而不易於不易，難於難而不難於不難，乃假立蘂宮，欲伸其說，虛張瓊戶，使重斯言。所以同於道者，道以得之；同於德者，德以得之。以心付心，以口傳口，其要在一讀其文，即一修其心。讀經萬徧，即耳聰目明，神清氣靈，調衛理營，六府和平。於是染妄不干，筋骸自潔，同上清之真侶，為出世之高人。指名喻仙以勵行者，未可脂肥滿腹，營慮填胸，含蓄是非，包藏喜怒。口念黃庭之字，心迷碧落之門，如刻規矩於冰霜，齊曲直於雲霧，有何功德而自勤哉。於是念黃庭之人，非修黃庭之事也。此九徵之書亦念至萬徧，隨而行之，即知正知非，辯辱辯疑，絕詐防機，百祿來依。於是節貫青松，名高白日，同上古之君子，為當代之令人，風格難儔，貞華獨立，未可剛愎好犯，憸虐居中，蹈虛跡危，甘佞樂拙。口念九徵之字，身无一行可觀，如朽木強雕，難施斤斧，腐鐵雖淬，終乏光輝，徒有虛勞而无實蹟。夫筌者所以在魚，得魚而忘筌；言者所以在意，得意而忘言。慎勿失魚而空執其筌，失意而空守其言，此是讀九徵之夫，非行九徵之士也。如藥能療病，必堅服之；書能治身，必堅行之。堅之至，无不愈矣。即存身保命，力不減於黃庭；心淡體閑，道更融於內景。以其拔馳名救物之志，同深居避事之徒，彼利一身，此利多人，弘濟邈然，孔聖之道長矣。而乃不踐倖人之迹，長親長者之車，口出雅言，腹包至行，常能外己，不私於身，還同飲，醴味芝，便是雲行羽化。德經曰：修之身，其德乃真。未有己不修而有真德者也。若使敬之如神明，仰之如日月，一言出而千里響應，一行著而四海趨風者，此修身而得之，未有不修而得之者也。嗣復年四十一，造次至三品，人多稱幸，凡得其如高名厚利，唯恐不及，自六七載有拯物之願，先自拯之心。但力步煙霄，躡雲霞之路，未足上親天漢，恐雨露之恩不濃，此貪名也，非畏盈懼滿，慎終之心也，非知進退存亡之心也。如此心未决增。負，乘致寇之迫，必待人而拯己，何力能自拯也。今者洗心滌腸，祇荷德語，晝夜慄慄，若臨深谷，必薄嗜捐華，祛情除妄，至于白首，不敢中廢。孔子曰：凡人心難知於天，天猶有春秋冬夏旦暮之期，人者厚貌深情不可測也。誠哉是言。有貌苦而心柔順者，有貌和而心酷烈者，有貌弱而心勁悍者，有貌剛而心懾怯者。或美其言而失信，寡其辭而好凌，近於禮而善腴，強其氣而无節。又有張君子之腹，陳小人之心，街虎豹之文，中犬羊之質。又有外示躁撓，中實靜安，不耀己功，陰施惠澤。又有正言馭物，直道觀人，哺糟順時，受汙舍俗。又有禮下於人，言屈於己，顧膽其行，心之不同。故不可悉識也，君子以此九事觀人者，以明鏡矚顏，毫微莫隱，流光鑒物，曲直何逃。彼之進不進，此知彼也；此之退不退，彼知此也。周於所驗，已得於心，以驗明周，故存於目，如於九徵之中粗得一者，如蘭生一葉，誰謂无芳；桂長初條，宛然嘉木。得二三者，如漁舟入浦，不揖濁流，樵客登山，不爭俗路。得四五者，如鏡鎁之刃，利不可當，璠瑛之輝，美不可並。得六七者，如金石在庭，欣逢雅韻，黼黻居篋，喜觀華章。得八九者，如驪龍出海，光透萬重，鵬翼高搏，聲聞六合。如得其人，即傾意而鄰嚮，孰敢不勉以副思齊之至也。高者附之，卑者舉之，屈者伸之，沉者浮之，德者師之，謙者友之，親者厚之，疏者禮之，能自觀也，上之謂他人之所觀也。知上之上幕哉，知下之下懼哉。崔子玉有座右銘，諸葛亮有審心戒，所以桎梏誑妄，羈鑠滿溢。嗣復不敢類古人而創立題目，亦欲因古人而刊削是非，便以九徵心戒為名，用繩準不遷之行。正文之下，皆嗣復述耳。時大和元年丁未歲夏四月十一日謹題。
　　遠使之以觀其忠
　　夫觀其忠者，當以詐明之，可知心也。何可知心矣。或詐疏之而遠，於己，言必恨；或詐抑之而屈其心，言必殘；或詐誣之而遏其美，言必犯；或詐摧之而折其芒，言必凌。又若以利沽之，行必迴；微言激之，心必動；以私私之，事必易；以公公之，事必難。此八者非，忠也。夫君子之用心澄淡无際，而偽以喜怒遠近之節。非理鼓動，探彼性混，必待其詞，觀其厚薄，如淬鋒以礪，剖璧憑砂，若涅而不淄，磨而不磷者，君子之道也。小人狹劣難使大受，不知長者以謬淘真，將虛誘實，而乃輒生愁怨，大啟禍門。言是心苗，立觀得失省之。
　　近使之以觀其敬
　　夫觀其敬者，亦偽以是非進退之節，而攻其心，即立如之矣。如近之而不失節，遠之而不失言，怒之而不失禮，樂之而不失容。不慢易，不侮人，不戲言，不輕動。入戶必正，顏色，出門如見大賓，處之无嫌轉加乎驚惕，縱之謔浪彌覺乎矜莊。不恃寵而縱橫，不仗威而逞欲，此為至敬也。如見賢若瞽，聞化如聾，好翫無慚，失容為美，此何足以知敬也。若撻于市又，狎之則怠為，附之則驕，撜之不清，混之必濁，而乃行无一操，言不三思，失之於周防，皆非敬也。故君子蒙非常之遇，必慎戒小人；蒙非常之幸，必顛覆以斯，忘禮而失敬也。
　　煩使之以觀其能
　　人之難信，自伐者多。當欲閱材，必先試驗。委之眾務，煩撓其心，佇彼不周，用審優劣能者，當靜理而必集，不搆隙以萌機，處有若无，居多益寡，如或因緣逞志，憑事干人，或首尾相乖，綱斷絕令。十全之略，有始而无終，必就之功，已舉而復墜。是非亂啟，耳目不知所從，策用交生，方寸不能所守。既無曉暢，為事所昏煩極成憂，沈迷若醉，不赴程則顛倒心魂，自是疲羸，何以能也。如救弊若不足，理劇似閑暇，居眾美而无衒，茸多陋而非殘，功成益謙，政大轉謹。不求虛譽而進已，不惑邪謀以害公，即理煩之要也。
　　卒問之以觀其智
　　意所不思，卒承顧問，辯說合理，是其智也。詩云：既明且哲，以保其身。如辯而不思，何以謂之明；對而忘禮，何以謂之智。夫能應卒然之問者，變通也。且困而能通，窮則思變，亦君子之道也。所謂觀其發而知其人之智，在審慎而言不輕發也。唯通變之時，能不憑奸飾妄，抱曲持邪，辭切而理明，道直而慮遠者，大智也。如或因言立意，驟成損益之階，乘便為謀，輒啟驕盈之漸，此鄙下也，何足言智。夫水之於人也，壅之即止，决之即流，其要在固隄防，慎汎溢也。人言若水，口是隄防，豈得不思溢而成害。欲言當審之。
　　急期之以觀其信
　　緩則易從，急則難守，能難，是其信也。夫信者，為百行之紀綱，作萬靈之鈐鍵，苟或差忒，必能為妖。何者？三光運之而无極，四序行之而不言，此天之信也。順高卑而育物，隨深淺以生成，此地之信也。表聖功而五色，荷禎瑞以重輪，此是日之信也。似鏡之輝纔隱，如鉤之魄復圓，此月之信也。弃兵食而作戒，睹輗軏以存誠，此人之信也。且天之失信，寒暑違，地之失信，萬物衰，兩曜失信，光明虧；人之失信，德無歸。夫君子之言，信而有徵，故怨咎遠於其身也；小人之言，僣而无徵，故不可信也，寧逃於怨咎哉，夫如是，孰能救歟。
　　委之以財觀其仁
　　託之厚利，潜觀其心，欺詐不生，是其仁也。夫鑒明者，塵垢之不汙；神清者，嗜欲之不誤。如貴德尚義，其鑒必明，好禮親賢，其塵不雜，自然貞白似玉，光潔如冰，何垢染之能侵，豈貪嗜之見黷，立我墻仞，物莫之倫，此君子也。夫事有隨時從容之說，不可膠柱而禦之，但以止足為心，取必有義，且有義之取，人不獸之。小人谿壑為心，取必無義，且無義之取，人必讟之。語曰：克己復禮為仁。蓋檢束於心也。夫臨財不奪其志，可近於克己；見利不易於行，可近於復禮。夫美色者隳端士之操，美利者壞正人之心。戒哉。
　　告之以危觀其節
　　陳之急切，告以憂危，執中且堅持正不拔者節也。君子臨難无苟免，以美其節義也。若无義之生而易於死，敗節之存而易其亡，所以殺人以自生，亡人以自活，君子不為也。夫仁者有勇，義在其中；小人有勇，禍在其中。君子困不忘禮，危不變節；小人困則易性，危則敗正。且正之一敗，如順險之投暴浪，臨巔之躍飛丸。同已震之迅雷，類絕弦之激矢，往不可復，救之亦難。慎慮精思，則免終身之恨；喜居悲後，能全大節之名。語曰：臨大節而不可奪，君子人也。小人无遠略，懼禍迫己而苟全其身，乃不能保其節也。
　　醉之以酒觀其則
　　狂藥雖多詞轉謹敬於未醉，是其則也。所以三爵知止；百拜酬賓，自无側弁之乖，絕有倒載之恨，蓋所以逃酒禍也。夫酒之於人也，少則氣和，多則神亂，張澁滯之口，攄端靜之心，醜言發而聲氣彌高，戾行彰而風威轉大，是非蜂起，奮袂攘襟，從惡如流，不知所執，爭蹈水火，寧思醉後之慙，力赴猖狂，莫救醒前之患，此狂瞽之人，甘為所陷。自貽伊戚，不足傷也。如樽俎羅列，盃盂亂飛，德度儼然清規肅物，有敬色而自檢，无怠顏以觸人者，省分而就歡，量器而接宴，懼失則也。語曰：唯酒无量不及亂。聖人猶深戒之。
　　雜之以處觀其色
　　不檢婦人，詐為參雜，觀其笑語，知好色也。夫脩眉艷質，嬋娟麗姿，臉奪芙蕖之紅，顏侵冰雪之白。頂垂金雀，腰佩琅玕，動巫峽之明眸，啟洛神之皓齒。啼堪駐馬，笑可傾城。節夫為之動容，貞士見之迴顧。香風引媚，心敞恍以不安；日照鉛華，思盤桓而失所。况流俗之人乎。其有能輕滓穢，屏是妖妍懷器不造心靈，塵性莫能強誘，恥讀桑中之詠，悲看行露之詩，夜秉燭以避嫌，晝低聲而入戶。動不累於己，處无汙其心，閫閾清閑，德範沖粹，聽言同其骨肉，目進類其仇讎，能以好色之心好賢即善。時人當戒哉。
　　後序
　　古者言之不出，恥躬之不逮也。嗣復淺鈍極矣，亦喜挹此說。今者謬為纂釋，倍感於心，雖有是言，實无斯行。日省其說，讀而改之，其達者恐我行不及言必憂，迷者喜我行不及言必笑。丈夫既有言也，豈敢中道而廢，當不使相笑者笑，相憂者憂，必有年矣。知余者表余心矣，不知余者曷敢言志。當自省惕而行之。
　　南華真經榦事雜錄下竟