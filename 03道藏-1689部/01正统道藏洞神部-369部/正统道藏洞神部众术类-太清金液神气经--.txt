太清金液神氣經
　　經名：太清金液神氣經。撰人不詳，似出於隋唐。係摘錄《三皇經》、《真誥》等六期道書改編而成。有各種外丹方訣，並言服丹效驗。三卷。底本出處：《正統道藏》洞神部眾術類。
　　太清金液神氣經卷上
　　夫清虛太皇者，蓋太初之混化，邃古之元靈也。以幽廓玄化，遂遊乎上清。菈四司於極，肇圖變於八冥，登紫空以迴晏，隱九晨以化、靈，渺渺躍天九空，麗神微於虛清。登五神於七元，妙六氣於混成，。非夫玉章之高文，孰能致妙真於靈津矣。然后致三素於九霄，御龍剛於太微，宴紫房之微邈，妙虛運於扶羲。登七剛於圓化，欻空洞以散儀，策表玄。神符玉篆，九變結於玉章。玉精緘於千金。於是幽門既靈一啟，皇經以陳，金光之章見，而明明之道臻。然靈霞潛耀，幽曖傍申，周流獨化，惚恍靈混，扑手則大明分耀，擊石則五嶽迴遷，微詠則絳晨結耀，騰躍則奔景虛玄，四真翼其左右，五帝輔其威神，七政守乎玉衡，三光紛乎散影。萬化流遷，闢常之戶，啟七變之津。大哉，清虛之靈章，混洞之赤文，三奇之神符，登太初之靈門，服盡一劑，則上遊九天，可不崇歟。寶於明玉之堂，戒以太皇之妙哉。爾慎傳妄人。
　　《玄元太皇靈策》曰：
　　玉章神符見吾堂，五靈結情還其方。七神正氣伏朱光，隱耀玄圖合五行。
　　三奇九轉成琅玕，清虛上真絳晨丹。長生不死在金根，圓化萬變法九晨。
　　一轉而成九化真，丸陽通氣伏靈盤。能得其要為天仙，十世流德結大恩。
　　玄門已闢見吾言，得吾道者命長存。失吾道者墜黃泉，野俗愚瞽勿令聞。
　　戒慎丁寧莫妄傳。
　　右《太皇靈策》一百一十九言，封之玉筐，不傳於世，得聞之者皆有神童玉女侍之，祕藏清室，勿輕侮也，三光伐人。
　　清虛真人曰：玉章神丹，至道之大。蓋太元混化，五色流精，結耀星辰日月之明，合符天圖，混氣五靈，太陽通氣，五石發精，朱紫翠綠，極耀光明，能得其要，上升泰清，三都六虛，肆心所經，得一足矣，勿用多營。此其要道，見者長生。
　　清虛真人曰：
　　三丹要道，太皇所紀，祕之玉堂，不示凡子。
　　絳晨神丹，上真所始，瓊藥入口，氣絕復起，
　　地品陰丹，長生不死，常圓化，分形翳已，
　　招召行廚，神靈為使。一品萬金，壽至無已。
　　祕之祕之，勿傳其旨。
　　《太玄清虛上皇太真玄丹經》一名《三光神符》，一名《絳晨未讒》，一名《剛華上丹》，一名《八瓊飛華》，一名《太微紫 明珠》。
　　第一八靈神童八斤，第二玄陽流一精五斤，第三沈華神女四斤，第四玄英玉華八斤，第五素靈雲石九斤，第六五英沈精二斤，第七八瓊流膏十二兩，第八素靈明景八兩，第九日耀沈精七兩，第十月精剛華十兩，第十一玄景珠琳八兩，第十二日精合耀十兩，第十三素景飛剛十二兩，第十四東華清景七兩，第十五素符龍剛八兩，第十六九陽明光六兩，第十七北剛玄華十三兩，第十八飛剛金兵八兩，第十九五雲明英六兩，第二十日景七華七兩，第二十一北極丈人九兩，第二十二金虎餘骨六兩，第二十三玄剛子明八兩，第二十四九靈沈石九兩，第二十五威七明七兩，第二十六兩華沈精十兩，第二十七玄符石母七兩，第二十八太靈甘華八兩。
　　凡二十八物，象二十八宿星之靈符也。刻於清虛之堂，太皇君之寶章也。見古文者有九人，命日紫 明珠之丹。
　　太皇君合神丹之要，先作太一土釜二，令受一斛二斗，使內外令厚，內二寸極使精密。畢乃檮二十八石，各四千杵，皆以絹素篩之。凡二十八物，合檮十一萬二千杵也。如是治藥畢。又用天玄地黃，以薦覆之。當以礬石水和地黃六斤，令如封泥，泥下釜為薦也，使厚一寸五分，置日中乾之，使精燥，乃納諸石物。次納神童，次納流精，次納神女，次納玉華，後納二十八石，又覆以天玄五斤，於是安藥都畢，可以一釜上合之。又以太一泥封其會際，復陰乾十五日，使內外堅密，令有坼。畢乃安釜於鐵 之上，令 腳高二尺五寸，以糠火燒之。初起火之日，可半 腳，至一十二日日足，令火去下釜七寸。又至二十四日日足，令火去下釜五寸。復足十二日，令火去下釜三寸。又十三日，火去下釜一寸。復八日，可引火平釜下。復至二十四日，可進火令平下釜腹也。從九十二日後，可小進火，令未及下釜之上一寸，復二十八日止，凡一百二十日也。
　　又清之五日，可以開之。藥當丹紫寶耀，華光文蔚，不可名字。或化為五雲之精，或結成日月之明。乃以三歲雄雞左羽掃取之，藏金器銀器，夜則降覆焉。
　　以五月五日及夏至日、二月八月朔日清朝，以寒水服一丸，則白日昇晨矣。若不樂昇者，可服半劑，則使鬼神真人來降，運上清之廚，乘龍上昇，所須隨意，命曰無極真人。服如大豆者，以清水三合和丹。若死者未至三年，以漱其白骨，皆愈氣還同生。又以丹水一合投口中，至口則語矣。當陰地為之，勿見三光也。
　　右太皇絳晨第一篇，服之白日昇晨，出入虛元，萬化隨心。若火日足而光華未發五色不具者，此日未服於火故也。當更泥如先，可重火之。初火之日，使以火釜下，至二十八日，可引火至下釜之上，復三十二日止。凡六十日，萬元不成也。又清之五日，開之如初。
　　《太玄新都元常品剛七化上經高章第二》清虛真人曰：開元迴化，混爾而分，陰陽屢變，其道自然。玄圖七轉，至九而還。《太皇命策書》曰：靈篇常品，法象九晨。陽光潛啟，明景流煙。三迴五變，和以七津。隨色鬱曜，各歸其神。得此之道，位為上真。祕之祕之，慎爾傳。
　　清虛真人曰：迴元七化，至道之靈。霞耀日月，蓊然九明。欻爾而化，翳景藏形。噓吸靈和，貫盈八冥。神奇萬化，隨意所營。乘虛駕空，上遊天庭。迴元之始，知者光明。大黃首篇，是曰玉英上真寶之命，日第一元經。
　　《太玄元常品第九剛七化丹經》，一名《陰陽神符》，一名《日月玄剛》，一名《素華明景》，一名《九晨朱房》，一名《欻化靈童》，一名《極沈暉》，一名《八明神丹》。
　　第一八靈朱童四斤，第二玄陽沈精二斤，第三沈華神女十八斤，第四玄陰玉華一斤，第五六液沈華十兩，第六日暉沈精五兩，第七八靈雲光八兩，第八素景飛剛七兩，第九太虛素女十二兩，第十靈華沈液十兩，第十一華泉水母十兩，第十二月景沈剛六兩，第十三七曜靈童五兩，第十四玄剛子明八兩，第十五靈符石母九兩，第十六黃元甘石一斤。
　　凡十六種，以象九晨七元之靈符，結五行之精微氣，法玄宿之元圖也。以次檮之，各三千杵，以絹篩之畢，納於九晨土釜之中，上下二釜，令各受七升，太陽玄精七斤薦覆之，於是安藥都畢。又以一釜合之，更以九晨土塗其會際，又乾之十日，使極堅燥。安釜於三台之上，皆高三尺，以糠火燒其下。初火之日，令火去釜下一寸。又至十五日，令火平之下。又至二十二日，可引火進下釜之半。復至九日，可齊下釜之上。又九日止。清之五日，徐徐開之，藥當光華符耀，流霞洞明，有八十一種之色。以白雞左羽掃，藏之金銅之器，勿令潛泄也。以孟月上旬本命之日，再拜，以清水和丹，服一兩，即頭生九晨之光，面有玉童真人之色，降靈童玉女，皆奉侍其側，騰虛駕空，役使神靈，上造紫晨矣。即以太陽玄精一斤，日盛中時合丹於漆器，向日以長匕攪之使和。明日又納一斤。凡三日三斤，可藏之密器之中。復三日，丹當更生五色之光，命曰九晨三化之丹，以七靈之道也。
　　取三化之丹，和以白英水內，於九晨釜中，以白礬之精各二兩，上下薦覆之，封如初，以微火伏養之。初火之日，令去釜下三尺。至九日日足，令火平釜下。十八日止。清之三日，開發如初，丹當光明而白，命曰一化白輝之丹，以一化白輝之丹，更以磁石水和之，以黑磁石之精薦覆，各二兩火如初，命曰二化黑輝丹。以曾青水沈飛門上膽，和二化黑輝之丹，以曾青之精薦覆，火之如初，命曰三化青輝之丹。以朱砂水和三化青輝之丹。以赤朱砂之精薦覆，火之如初法，命曰四化赤輝之丹，以雌黃水和四化赤輝之丹，以雌黃之精薦覆，火之如初法，命曰五化黃輝之丹，三迴五化七靈之道成矣。以三迴五化白輝之丹，納於竹杖之中，以行主殺萬魅鬼神之精，虎兕蛇蝗，指之立死。以三迴五化黑輝之丹，玄冥君逆占天蓋，和塗右手，閉氣而招四方，立致行廚，隨言而來。以三迴五化青輝之丹，服一丸，九晨之上，則白日昇晨，為上帝清虛真人。服半丸，則長生極，役使鬼神。以三迴五化赤輝之丹，服一丸，九晨之上，則玉女侍之。服一丸，三晨之上，則役使神靈。以三迴五化黃輝之丹，服一丸，五晨之上，則白日昇晨，上敬太皇。以上清水和之，與百歲翁服之，則面生玉光，身體飛輕，通靈極矣。
　　清虛真人曰：
　　五輝之丹道之靈，七符要妙和元精。洞達九晨飛神明，迴而化之華光生，
　　能知其要遊上清。清虛玉堂太皇經，靈書深微妙程。
　　《太玄新都地品九陰靈華丹上經高章第三》清虛真人曰：
　　陰丹大道結靈文，玉策表圖列五晨。二七應偶陰陽陳，明珠極輝發華煙。
　　幽光潛液為朱津，玄泉結氣通九晨。三七足矣清且醇，流霞五色鬱蕃婉，
　　能知其要昇太玄。文寶誠祕在吾篇，藏之玉堂授大賢。
　　清虛真人曰：
　　靈策玉文是玄書，上皇寶之為天符。陰丹之道同六虛，日月之精文光流。
　　靈藥潛化成紫腴，得而飲之與明珠。知此之道仙之夫，莫令愚人見吾書，
　　太皇所戒慎之哉。
　　太玄九陰靈華丹，一名九晨陰剛丹，一名素靈明珠，一名月影玉華，一名紫瓊靈腴，一名丹藥九符液。
　　第一玄陽流精六斤，第二沈英神女四斤，第三玄陰玉華二斤，第四青影飛剛十四兩，第五日輝沈精十二兩，第六八靈雲光八兩，第七素景飛剛七兩，第八靈華隱曜十兩，第九華泉石母二十兩，第十六液沈精八兩，第十一中黃童子二十四兩，第十二太靈甘華二十兩。
　　凡十二石，以合十二神之氣，和五行之靈符，結日月之輝影也。可使童子二人，沐浴清靜，以次檮諸藥各四千杵，皆以絹素篩之。竟納於六一釜中，令釜上下二枚，各受六斗。先以太陽玄精三斤納薦釜中，次納流精，次納神女，次納玉華，次納飛龍，次納甘石，十二石都畢，好安穩抑按之，於是他藥竟。又以一土釜合之，更以六一泥封其會際，乾十日，令釜精密，乃可納之於四 ，高二尺，以馬通若糠火於下燒之。初火之日，令火半四 之腳。至十二日，可又進之令去土釜五寸。又至十二日，令火去釜下二寸。復至二十四日，可進火齊釜下。又至二十四日，復引火下釜之半腹。二十四日，以火平下釜之上。又至二十八日，止可。又清之三日。徐徐開之，藥當精華，仰著文光，寶輝慶雲之色。即以雞羽掃之，藏於金銀之器，懸之暗室，則朱光見焉。以本命之日，清水服一匕，上則壽同晨極，役使鬼神，真人來降，玉女奉侍，致天上之廚，役使華晨之龍，於是騰空躍虛，上造紫房，位至真極，命曰上仙王。
　　又以此丹九兩，納於青竹筒，薄削其表，以白蠟密固其口，藏之於北極之下，令深三尺畢，又平至三十二日，當化成水，命曰紫 之腴。又以瓊腴和上清九靈之玄水三斗，則以新器藏之，以白蠟封其口，至二十一日，成丹藥九符之玄水。玄水成，開之上生靈華五色之煙。又以九符玄水一合，陰丹一匕，向太陽再拜，服之立登仙矣。
　　又亦可陰丹三兩，分為十二分，清水服之十二日，亦白日昇晨。上士服丹，可不須此玄水。又但單服九符玄水一合，百日則神仙極，慶雲見而真人至。若人有病者，但以口噓之立愈。若欲呼召鬼神，致天廚者，可閉氣而存之，則所命立至。
　　又死已三日者，以陰丹如黍米者，合水灌其口，立生矣。十三日，比語并一丸，塗其心即活矣。若藥精未發者，可更封其際，復十五日，更火之日使平釜下。至十五日，可引火至下釜上。至二十一日止。凡五十日也。復清之＝一日，開之如初，萬不成。
　　清虛真人日：
　　至道要妙在其中，吾神列輝還四宮。陰丹十二亦為雄，太陽通霞伏朱光。
　　清靈上士造玉堂，中士服之昇玄房。愚人下士半天翔，須得九符之華剛。
　　妙哉妙哉為仙王，故設此語昇天倉。
　　太清金液神氣經卷上竟
　　中（缺）
　　太清金液神氣經卷下
　　眾真授許先生經，杜從事處具有十卷，今抄取其要。此人有郭子華、張季連、趙叔達，晚又有山世遠者。此諸人往來，與之遊焉，在武當山，今在大霍山，欲從司命君授書未許焉。戴公拍腹有許卷書耳，此人即謝允之師也。黃衣童者，即玉珮金噹之官耳。云座上常有一人共坐胇胇者，即太極真人時往來也。受行《 玉珮金噹經》 ，自然致太極真人。諺云：服九靈日精月華，得降我太極之家，此之謂也。玄真之法，亦其鈔要也，行之者神仙不死。
　　良常山有螢火芝，此物在地，如螢火狀，其實似草而非也，大如豆紫華，夜視有光。食一枚心中一孔明，食至七枚，七孔明，可夜書。計得四十七枚，壽萬年也。山中有白芝，又有隱泉之水，正紫色。
　　華陽雷平山有田公泉水，飲食之除腹中三蟲，與隱泉水同味，云是玉沙之流津也。用以浣衣不用灰，以此為異也。
　　昔高辛時有仙人展上公者，於伏龍地植李彌滿其地。展先生今為九宮右保司，其常說向人云：昔在華陽下，食白李異美，憶之未久，而忽已三千年矣。其處種五果，此地善可種李，所謂福鄉之李，以除災癘。
　　今舍前有塘，乃郭四朝所造也。高其墉岸，益水得深，但歷代久遠，塘牆頹下耳。四朝常乘小船，遊戲其中，叩船而歌曰：
　　清池帶靈岫，長林鬱青葱。玄鳥翔幽野，悟言出從容。
　　鼓橶乘神舟，稽首希晨風。未獲解脫期，逍遙丘林中。
　　浪神九陔外，研道遂全真。戢此靈鳳羽，藏我華龍鱗。
　　高舉方寸物，萬吹皆垢塵。顧哀朝生慧，孰盡汝車輸。
　　遊空落飛，虛步無形方。圖景煥明霞，九鳳唱朝陽。
　　揮翮扇天津，晻靄慶雲翔。遂造太微宇，抱此金梨漿。
　　逍遙玄陔表，不存亦不亡。駕欻□神霄，披霞帶九日。
　　高皇齊龍輸，遂迴北華室。神虎洞瓊林，風雲合成一。
　　開闔幽冥戶，靈變玄跡滅。　　　　　　
　　趙威伯者，東郡人也。少學邯鄲張先生，得道之人耳。晚在中嶽，受《玉珮金噹經》。《河圖》云：吳楚多有，得見太平者。其常語人云：此語不虛，此驗甚久。
　　樂長治主災害，鄭稚政主考注，唐公房主生死，趙威伯主仙籍，並記學道者，並暴雨水靈芝草。
　　七月二十七日禺中訖。主簿華侯當入靖中，爾時無復所有，為防未然耳。
　　八月六日父母將赤子，入靖燒香，北向陳乞於三君，爾時自當有前日碧衣介革袴人，來在靖前立徘徊者，小君也，可就乞請也。
　　八月六日中當有一人，著平上幘，鬚髭長長爾，著紫皮袴褶，將黃娥來，此人是鬼帥王延也。延自為人作益，為將娥見人耳。娥其日或當被縛。華書吏其日當內井上，助主人耳。日中當來，須臾去也。
　　玄感妙象外，和聲自相招，靈雲鬱紫晨，蘭風扇綠軺，
　　上真宴瓊臺，邈為地仙標。所期貴遠邁，故能秀穎翹。
　　翫彼八素翰，道成初不遼。人事胡可預，使爾形氣消。
　　右四月二十七日夜南嶽夫人作。
　　太上宮中歌曰：
　　手把八雲氣，英明守二瞳。太真握明鏡，鑒照日月鋒。
　　雲儀拂高闕，開括泥丸宮。萬響入百關，嬌女坐玄房。
　　愈行愈鮮盛，英靈自爾通。
　　此歌正言耳目之經也。我滄浪方丈仙人，常寶而為道也。出《太上四明玉經》中，傳行以青金為誓，然後乃施行耳。
　　轡景落滄浪，騰躍清海津。絳煙亂太陽，羽蓋傾九天。
　　雲輿浮空洞，倏忽風波閒，來尋冥中友，相攜侍帝晨。
　　王子協明德，齊首招玉賢。下眄八阿宮，上寢希林巔。
　　漱此紫瓊腴，方知除穢辛。佳人將安在，懃之乃得親。
　　右七月二十六日夜雲林右英王夫人諭書，見與勿答。
　　擬駕東岑人，停景招隱靜。仁德乘波來，但會三秀嶺。
　　靈芝信可食，使爾無終永。嗡真獻金漿，不待百丈井。
　　右八月十六日夕清靈真人授。
　　此年六月憂長史不佳，非重疾也。今年許家鬼注小起，雖爾無可。若保命及范中候，已為申陳之右。師辰許肇，亦深以為，意無憂也。可迎黃民來出，民奴既欲來。又云：其月末左右，當小小疾患，迎來在此，則疾患除也。
　　當部分護靜屋以為急，并欲得一室，可棲息處。今年欲取草，當為民奴留之草。今年自有本命□，非欲取也，令其乞符自保而帶之。臥狀後孤有懸風，可安北面下一障，亦可以林著近北壁下，勿使虛懸。晨夕當心存拜，靜心存行道也。
　　民有霍亂疾，勿使冷食，此鬼常不大宜住彼，今自無他耳。
　　右易遷一夕再來道此，先初來之，又與保命俱。
　　夜臥覺，存日象在疾手中握之，使日光赤芒，從臂中逆至肘腋問，良久日芒，忽變成火以燒臂，使內外通匝洞徹。良久乃陰祝曰：
　　四明初上，日月氣分。流光煥曜，灌液凝神。大火散景，蕩穢鍊煙。洞徹風氣，百邪燔然，使得長生，四支完全。注害拷鬼，收付北辰。畢，存思良久，放身自忘。
　　右保命說此，云按消魔上祕祝法。
　　岡山束北有穴，通大句曲南方山之南穴，姜伯真數在此山上，取石腦。石腦在方山北穴下，繁陽子昔亦取服此。北 山中亦有此物。石腦故如石，但小班色而軟耳。所在有之，服此時時使人發熱，又使人不渴。
　　人死必視其形，如生人皆尸解也。視足不青，皮不聚者，亦尸解也。要目光不毀，無異生人，亦尸解也。白日尸解自是仙，非尸解之例也。許長史今所營屋宅，東面有小山，名雷平山。周時有雷氏養龍，來在此山。後有姜叔茂、田公亦居焉。其山北有柳汧水，或名曰田公泉，以其人曾居此山，取此水故也。
　　彭文、閻慶等，自與先生別後，各溺於世事，不能卒其學？戒曰：學道如穿井，形愈深而去土愈難運出，自當披其心，正其行，乃得見泉源耳。有人說季中候言如此，可令知之人學道。譬如萬里行比造所在，寒暑善惡草木水土，無不經見也，亦試在其中也。頃數聞人道此，始乃悟之耳。彼君念想殊多，渠能成遠志乎。昔時常多所恨，始人難作而善不可失，云學道者除禍責此，審爾當勤。
　　右易遷夫人所道。
　　夫學道者，當得專道，注真情，無散念，輟奢侈，保沖泊。寂焉如密有所睹，熙然如潛有所得，專專如造於深谷，戰戰如履於薄冰，始得道之門耳，猶未得道室也。所謂為難者學道也，所謂為易者學道也。寂玄沈味，保和天真，注神棲靈，研六府，惜精下氣，無視無聽，此道之易也。即是不能行此者，所以為難也。許侯研之哉，斧子瑩之哉。
　　右右英所道，令疏彼君，勤其事者，有獲福者多也，墮之者禍敗積矣。范師所言，不知道誰。
　　昔有一人好道，而不知求道之方。唯朝夕拜跪向一枯樹，輒云乞長生。如此二十八年不倦，枯木一旦忽然生華，又有汁甜如蜜，有人教食之，遂取此華及汁並食，食訖即仙矣。如是用心，精誠之至也。枯木尚能生紫華，濯甘津，況三秀之靈柯，五芝所播種，而不能數恭山岫，洗拔滓穢者，良可悲也。世人所以每不得如意者，亦如子所不得如意耳，豈異也。昔有劉少翁，曾數入太華山中，拜禮向山，如是二十年，遂忽一旦得見西嶽丈人，授其仙道。昔有一人旦旦詣河邊拜河水，如此十年，河伯遂與相見，與其白璧十雙，教授水行不溺法，此人見在中嶽得道。
　　左慈初來，亦勤心數拜，禮靈山五年許，乃得深進內外束西宮耳。學道當如山世遠，去人事當如清靈真人，步深幽當如周紫陽，何有不得道邪。建志當令勤，研神當令虛，所作當令密。
　　右定錄君所道使疏。
　　紙二百，酬鬼帥王延，執錄書，以捍災會有功。油三斗，酬鬼帥傅晃近與功曹使者，合勢威敗火鬼形，使不得為暴。青繒三十疋，酬鬼帥范強，近執截百惡，滅訟散禍有功。銀釵三枚，酬鬼帥徐衛，近防護疾者，招魂安神，使塚訟不行有殊功。
　　右四條以六月十三日，小茅君假作玉斧之形，以夢告於虎牙，使令夫婦明輸此四種，以酬四師之禽鬼者，何不復憶此可餘問。此四鬼師，本亦是道家之靈官也。得下解法，受書為鬼帥耳。既有酬，後長為已用心也。所以夢假於玉斧之形者，虎牙魂魄，永得通接仙真故也。玉斧清了澡潔，久齋濯魄，心近於仙，故假象以通夢也。通夢而猶不悟，可謂信之不篤。或悟而忘其，可謂篤而不思。夫可謂篤而思。夫誓者，皆命密文慎，不可令人知。外書云：我聞有命，不可以示人乎。六月三十日夜，小君授書，密密示之。真司科云：有用力於百鬼騁帥，御於天威者，宜須此。子喬兄第七人得道，五男二女。
　　扶晨始暉生，紫雲映玄阿。煥洞圓光蔚，晃朗濯耀羅。眇眇虛景元，森灑空清華。九天館王賓，金房唱霄歌。
　　右《大洞真經中篇》，今鈔數行。
　　外國呼日為濯耀羅，方諸真人呼日為圓羅曜。夢此濯羅者，日之應也。紫雲中人者，胎宮神也，玄真之道矣。日德蔭澤，長生之象。紫雲網晨，魂魄安之也。身康神寧，從此始矣。辭四通已呈，意氣和安。
　　右右英疏《大洞真經》言，以釋濯耀羅之義也。
　　凡夜行常當叩齒不止，無限數也，殺鬼邪。鬼常畏琢齒聲，故不得犯人也。若兼之以漱咽祝說，益善。今六天之橫縱，而太平微薄，靈不足以助順，適足以招群奸，所以神光披越而邪乘正任矣。高齡之無德久矣，鬼訟之紛錯積矣，許椽將欲理之邪。若翻然奉張諱道者，我當與其符，使服之，如此必愈而即豁矣。不然往詣水官，所謂嗚呼哀哉，衰年體瘦，多為風寒所乘。當深頤養宴，此無事上味玄元，棲守絳津，體寂至遠，心研內觀，屏彼萬累，蕩除他念，乃始近其門戶耳。若憂累多端，人事未省，雖復憩靈空洞，存淡纏綿，亦弗能逮也。漁陽田豫曰：人以老馳車輪者，譬猶鐘嗚漏盡，而夜行不休，是罪人也。以此論老者嗜好行來屑屑，與年少為黨耳。若今能誓不能行者，則立愈矣。如其不爾，則疾與年偕，可與心共議邪。
　　藥四丸，日服一行來，宜詳前後已累言。
　　停駕望舒移，迴輸反滄浪。未睹若人遊，偶想安得康。良因俟清春，以敘中懷忘。
　　右右英夫人吟此再三。
　　受書則師乃恥之邪，真心既有不盡，獲考者非一人。子經師蘇林守一，虎牙當先齋受，其或能得此度世，幾未可量也。暮外存星之時，皆先陰祝星名，然後存耳。咒畢，乃存星安臥其中也。然後容叩齒，祝九星太精：微誠因理感，積精洞幽真。排徊乘雲綵，靈像憑紫煙。眇眇濯圓羅，斐斐駕飛輪。玄翰啟朦昧，顧景思自新。
　　道家有二百一法，謂有二百一條方術之事。雖修方術，能形變神化，坐在立亡，飛行空虛，出入無問，役使鬼神，隱海藏山，分形別體，束縛萬軍，而皆不能長生度世，與道無窮。無窮之道，在乎功德於人物，而無以點身。不誠不虔，於師匠章奏祈無益也。
　　凡師皆宜盡節邪，朝半時節，皆宜先朝禮經師，然後行道。
　　右一條許先生言。
　　雷平山之東北有山，俗人呼為大演山，其實名鬱岡山也，《名山記》所謂岡山者也。下有泉水，昔李明於此下合神丹，而昇玄洲。水邊今猶有處所，此山正東面，有古時越翳王塚。
　　右定錄言。
　　若弟子有心者，按摩疾處，皆用此法。但不復令臨目內視，咽液叩齒耳。昔唐覽者，居林慮山中，為鬼所擊，舉身不收，已如綿囊，有道人教按此法，皆即除也。
　　北帝曲折之法，諸疾有曲折者，用此法皆佳，不但風痺不收而已也。酆都北帝有此數法，亦參於高仙家用也。又有《曲折經》，藏著西明公處。
　　右說北帝曲折諸祝法。
　　夫風考之行也，皆因衰氣之問隙耳，體有虧縮，故病來侵之也。若令差愈，誠能省周旋之役者，必風痾除之也。今當為攝制塚注之爾，既小佳，亦可上塚訟章，我當為關奏之也，於是注氣絕矣。
　　昔鄧雲山亭當得道，頓兩手不收，吾使人語之，令灸風徊、曲津兩處耳，六七日間，便得作五禽按摩也。若針力訖，當語所灸處，又存心行道，亦與身行之無異也。
　　昔趙公成兩腳曳不得起，旦夕存拜太上，如此三十年，太上遣真人賜公成流明檀桓散一劑，即能起行，後遂得道，今在鶴嗚山下。夫心存拜，及心行道之時，皆燒香左右，如欲行事之狀也。此謂納研太玄，心行靈業，棲息三宮，宴神六府者矣。
　　右保命言。
　　太清金液神氣經卷下竟