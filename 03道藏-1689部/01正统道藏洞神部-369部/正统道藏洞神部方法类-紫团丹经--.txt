洞神部方法類 
　　紫團丹經
　　經名：紫團丹經。一卷，稱紫團真人述，疑出於南宋時期。底本出處：《正統道藏》洞神部方法類。
　　紫團丹經
　　紫團真人曰：內藥之道，在乎自己身中呼吸之所，神氣之根，虛無之谷，心之下，臍之上。下手之初，淫邪盡罷，返照中宮，晝夜如不睡，元陽不漏，自然腎中火起，上朝於心，以真陽合於中宮，是為心腎交媾。百日功夫，結成丹頭，三宮升降，河車運轉，腹中氣響，泥丸風生，丹田火發，遍體沖和。如有一時不守，一夜不坐，藥財虛耗，火候虧缺，前功俱廢，此名易遇而難成之道也。《悟真篇》云：獨修一物轉贏廷矣！所以千人萬人學，畢竟終無一二成者，經年虛度，皓首茫然，反起虛無之嘆。非修鍊之過，實男子外陽而內陰，性好飛走，不能制鍊。無名子曰：精氣神一身之大本，奈何此物乃後天至陰之物，不得也#1天真一陽丹點化自己陰汞，安能凝結以成變化。此名難遇而易成之道也。以身心為坎離，以男女為龍虎，刀圭入口，一得汞得，聚而不散，鍊而愈堅，回風混合，百日通靈。雖愚昧小人，行之立超聖位。馬自然曰：說下手於中醜，令人大笑不合口。元來此物是還丹，往往交人天下走。太上曰：下士聞道大笑之，不笑不足以為道。《悟真篇》云：功夫容易藥非遙，說破令人大失笑。此外藥至妙之理也。內藥之道，在乎一念不起，寂然內守，晝夜如一，有力量人，鐵脊梁漢，久定成功，可以出神脫體，來去自由，謂之神仙。今之學者千萬人中，無一二可成者，乃易遇而難成之道也。若內藥外藥，性命雙修，先要入室靜坐，明知中宮，安身立命之所，晝夜不睡，一心內守，身心腎交媾，五氣聚於中宮，百日純一，結成混沌丹頭，狀如鸚子，活潑潑地，一聚一散，升降往來，易為耗散，難得凝結。然後卻取坎中一點，真一純陽之丹，點化自己離中陰汞丹頭，立作純乾之體，所以一得永得，聚而不散，指日成功，形神俱妙。不必出神脫體，可以貫金透石，可以千變萬化。然後靜坐九年，性宗自悟，是以天仙之道也。
　　金丹祕訣
　　《易》曰：子巳六時，分作半週天，至妙行此水，行此火，亦取浴沐，在數六日，當三月，都計行水，亦午至亥，六時行數也。子巳六時，行火一斤一兩一銖，二十四銖為一兩，乃是一口也。水者，金水也，又名壺中酒。凡取水鼎，是二十四巳上，天在六時之數，只二時行了，亦在天時之數，只不得行過子。若差時辰，則藥無靈驗矣！若便依時辰行水火，合天地至妙，萬物無一失。此火候乃上仙祕訣，不可輕矣！更與非人，返遭天譴。張真人云：遇人不傳祕天寶，傳與非人泄天道。傳時須教傳得真，妄傳七祖受冥考。若無信心之人，金玉堆裹不可與之。且傳此道，要保精養氣，積行救人，孝順父母，恭敬天地，報答國王水土。如此指日成功，與古聖齊肩。若妄意輕舉，恐生塵障，不成。若依此妙道，飛昇金闕，豈為難哉！我身在道，救拔七祖超昇。道本無形，生育天地，道本無名，強名曰道。切宜敬祕，在在處處，自有神龍護持。張真人曰：三傳非人，三遭大患，若輕慢泄漏，自身墜鄧都之苦。後有同志好道之士，宜互相引誘，使人庶無夭亡耳！我命不由天也。西蜀蘆庵子郁守一鍊養祕方，此方上古神仙已尊根本深，敬受而寶之，使元陽深藏於紫府，令真精上奔於元宮。切在臨機取舍，更兼七戶牢關，八邪不入，誠為要道。如輕泄慢，自招陰譴，紫團真人二十八代矣！
　　古仙祕方
　　烏龍骨脊並腦，二十四兩，好米醋浸骨，用火炙令焦赤，為末。
　　磠砂，半兩。
　　大茴香，半兩。
　　酸棗仁半兩，炒去殼。
　　磁石，一兩，火煅，醋淬七次。
　　石燕，三隻製同。
　　浮石，二兩製同。
　　胡桃肉，半兩炒。
　　石蓮肉，一兩。
　　巴戟，一兩炒。
　　鷄頭菱肉，一兩。
　　遠志，一兩去心。
　　肉從容，一兩酒浸。
　　石菖蒲一兩。
　　右為末，用黃雀二十一箇，去觜、翼毛、足、肚藏，入好酒煮爛，去骨作糊，為九如桐子大，每服三十丸，空心麝香酒下。臨期如水筒吸水，或如蟲行，自下而上，其熱如火，乃其效也。須服五七日，後自然報應。臨時再服，大能關鎖精房，補益元陽，閉之則真精自上泥丸，結成寶矣！
　　夫修鍊之道，不離五行并陰陽交媾之情，是天地不交，萬物無從發生；日月不交，不分弦朔晦明；夫婦不交，男女無所養育。惟在順交則凡，逆交則聖。張真人云：女子著青衣，郎君披素練，見之不可用，用之不可見。夫婦若相逢，恩情自留戀，爐中火焰飛，真人自出現。呂真人曰：使神交而體不交，令內泄而外不泄。高真人云：交有時，採有日，採兮取兮須謹密。張真人云：勸君採取依時節。且西華真人論長生之法，直指鉛汞真理，恐世人錯見精津為鉛汞，心腎為坎離，休妻絕粒，隱遁山林，准松啖栢，持呪飲水，念經吞服，皆失真一之源。欲望成還丹，如水網兔，綠木求魚，畫餅充飢，皆為空用。殊不知真龍者，乃日也，天也，汞也，木魂也，男也，聖人隱號為青龍。真虎者，乃月也，坤也，金也，鉛也，魄也，女也，聖人隱號為白虎。是故真鉛者，未經青龍點製者是也，多用癸年中間花旺之時，須用青龍劍取，萬無一失。一口飛靈劍，兩角還丹，只在鋒頭落。世人不遇明師指，累劫修身千萬錯。又張呂二真人云：採花心花藥，層層艷麗，春折花帶，飲瓊漿酒，達此之時道始萌。時人莫曉花中理，一决天機直萬金。故男子陰精，不得真鉛不能結，須藉鉛汞交合，返歸男子元宮，成圓珠一顆。十月滿足，脫胎神化。紫陽曰：十月霜飛丹始熟，此時神鬼也須驚。刀圭一粒，生於室內，大如石榴子，色若琥珀鮮。其丹只可服一粒，火大則止。呂真人曰：刀圭之粒定長生，須得真鉛鍊甲庚。火取南方赤鳳髓，水取北方黑龜精。又云：一粒金丹吞入腹，始知我命不由天。服丹之後，全憑火候溫養，抽添運用之法，不離偃月爐。又云：自有天然真火候，不須柴炭及吹噓。又云：偃月爐中玉藥生，朱砂鼎內水銀平。只因火力調和後，種得黃芽漸長成。已上歌詩，盡真仙祕訣，依法修之，定登仙品。後有同志好道之士，得而祕之，不可輕泄。敬之！慎之！
　　紫團丹經竟
　　#1『也』當為『他』之誤。
　　偃月玄金篇序#1
　　大道未分之時，不能明，不能見。視之無形，聽之無聲，謂之渺瞑，乃無象之道也。大道既判之後，而生太初，五行已分，兩儀奠著，日月為魂魄，運五行於天地之間，列陰陽為氣候，升降於天地之內。杵臼二星，見乎南北之源，乃乾坤之卦，會戌亥之間。日月朔望，陰陽交媾和合，而後萬物生焉。萬物稟於亥，而出乎無有，於壬子而發生也。人同萬物而生，皆從天地之門戶而出焉。乾者，天門也；坤者，地戶也，伯陽云：乾坤，易之門戶。人之生也，乾道成男，坤道成女，兩情交感而稟其氣。陽精為魂，陰精為魄，兩精相搏而神生焉。是故聖人奪乾坤變化之機權，合男女陰陽之精髓，交日月變化之魂魄，聚五行三元之配類。所以混一氣而合二儀，備三才而通四象，養之神室土釜，五行既具，其物自成。上古聖人，近世神仙，皆自鍊金丹而升天矣。
　　神室鍊養金丹第一
　　鍊金丹須憑乾坤二氣，遞相制伏，凝結而成大丹。凡男子真汞，其性慕鉛，縱然留住，遇火而飛騰，所以難制伏。惟得紅鉛，點其己性，或流散，更得白銀已聚之，則凝而不散。然後烹鍊以偃月玄金之爐，澆灌紅雪玉膏，加以金水沐浴，得九十日而成陽丹也。鮑真人云：八月鍊頭冬．鍊尾。高象先云：大哉！九十日功成可證矣！鍊丹九十日氣歸，盡變為純陽。張浪仙云：金烏沒，玉兔生。高象先云：萬物皆因天地生，既成純陽之體，然後擇其生金丹者於已成之後，服一粒，升天必矣！叵得聖人高訣已，丹經十萬言，一覽而曉，所謂一法通而萬事畢。道不遠矣！
　　採紅曾鍊為陽丹第二
　　惟收紅雪，烹作白銀，真精方住，元陽始結。鍊成陽丹，為之命基，結作玄珠，為長生根蒂。然後精旺丹田，中有本元之氣，通血脈流行。平叔云：金鼎欲留珠裹汞，玉池先下水中銀。夫紅雪產於金鼎月華之中，為之水中金，聖人名至寶。海蟾云：鍊得寶成陽丹足。平叔云：此般至寶家家有。綠鼎氣血海謂四海輻輳，又名水源，其經脈為海潮已，其來有信也，又名信水，其色赤，曰赤水，曰降氣，曰黑鉛，能生神而造化，故曰神水。與太陰同經，一月三十日，周而復始，上下兩弦，朔望凡五日，水金生女人信水，一月之問來五次。水中汞生金則沉而濁，三日之後則浮而清。清者藥也，濁者黑鉛也。陰真君云：黑鉛已遇採紅鉛。呂公云：辨水源清濁，然後知金木間隔。平叔云：不識浮沉定主賓。此其證也。三日後，第四日、第五日，採浮而清者，紅鉛也，又名紅雪，又名水中金，又名白銀。白銀者，乃自黑鉛而產出也。《參同契》云：鉛性浮，銀性沉。訣日：當夜半子時，自有霞光照鼎面，滿室而明，鉛含五彩，發輝於外，則光自照。海蟾云：回首循環蕩，霞光滿室生。呂公云：溫溫鉛鼎，光透簾幃。紫團真人云：候爐中光氣駢闐者，此下手採取藥物，擇師印正，當時日用法，採之藥必成矣！
　　採取陰陽真丹第三
　　夫採取丹藥，須已妙在轉天關，番地軸，騰倒上下，已龜飲之用意，取之有藥，直入絳宮，上朝泥丸宮，化成玄珠。《陰符經》云：天發殺機，龍蛇起陸；人發殺機，天地返覆，此之謂也。海蟾云：是時鼎安甲乙，爐列庚辛，轉天關而玉衡停機，卷地軸而六爻共變；摩泥珠現雙林前，捧過天橋，玄牝門開，華池內真龍還接。昔黃帝遊赤城而獲玄珠，离明索之不得，蓋此道不可見而取也。後又使罔象索之而得，蓋緣絕利一源，無所見，玄珠得於恍惚杳冥之間。高象先云：玄珠飛到崑崙上，子若得之求罔象。蓋男子真精，謂之太陽流珠，女子降氣，謂之太陰玄珠。若飛走不可拘制，猶言水銀遇大火，即化為氣而飛，惟得白銀制之則住而凝結，如水銀遇銀則成砂也。以火養之，即化生金花也。陰真君云：金花解生天地寶，此之謂也。夫採紅鉛之藥，謂之傳丹，乃是紅雪之傳也。或入絳宮，或過三關，直入泥丸，自古上仙聖人，皆口口相傳，不留紙筆。
　　還丹證明訣第四
　　凡人學道，先識還丹，必成仙矣！《奧旨經》云：只恐鉛不真，鉛真藥自成；只恐汞不正，汞正藥必聖。又曰：採有日，取有時，世人用之而不知。平叔云：八月十五翫蟾輝，正是金精旺盛時，金精即金丹，既得金丹，可指日成功。未成之時，只服一粒，便能點化身中陰氣，立化純陽為神仙也。故女者，坎卦之象，坎中有一陽，謂之坎男，猶如月中有兔。男子者，離中有一陰爻，謂之離女，如日中有烏也。平叔云：取將坎位中心實，點化離宮腹內陰。若得金丹藥，服後度千春。又云：一粒刀圭五彩分，飛丹走入神仙窟。趙降真云：七返九還功畢後，只餐一粒到仙家。平叔云：一粒金丹吞入腹，已知我命不由天。海蟾云：一粒金丹，長生之藥，乃成真一之道。《混元經》云：鉛汞相投，神仙可求；汞鉛相迎，道無不成。鮑真人云：朱砂九轉慢成銀，誤殺幾多人。夫還丹者，用真龍真虎，真鉛真汞，和合於交感之宮，後依時日採而餌之，謂之還丹也。夫人者，是五蘊所化色身，地水火風，四大假合，以氣為根，以神為本，以精為基。不悟宗元，一向沉迷，走失元氣，喪壞本元，耗散至寶，仙道不成。是故聖人明還返，識浮沉，定主賓，辨鉛汞，明火候，其道必成矣！還返者，乃大丹之首尾也。
　　九還七返配類和合第五
　　夫還返者，乃還源返本也，如或成大丹，奪天地之造化，凝水火之精魂，返復往來，而聚大藥，貫穿上下，而成金丹。真一子云：真陰丹水火，調停百日間。陰真君云：太一陰之氣也。鮑真人云：黃帝拜廣成子，得真一之道。修金液還丹者，先取未用鼎器，身中紅鉛為丹頭，後取已用鼎，身中白銀結金華，鍊成純陽。再投於交感穴，乾宮之內，養胎十月氣足。凡用三週而畢。
　　《太上隱語》始青之下月與日。始青二字，人莫能曉。始者女胎也，青者丹主也。金液還丹，姹女真鉛。又曰火鉛，乃南方正色，真陽之所也。又曰九轉丹砂，又曰朱衣仙子，又曰赫赫金丹，又曰交梨火棗。遇秋時而結實，故曰秋石。《混元經》云：紅鉛為白虎，首經此樂。人若餐之入腹，薰達肌膚，四肢和暢，三月通靈，修成大道。三千功滿，鉛凝汞結，水制火伏，至藥乃成。還丹功就，雖未成仙，可以長生不死矣！其法要鼎器圓備，虎龍全無諸病，方可下手。切要三七已下，信水纔清，玄關未閉。須半夜子時，有以感動，使其神悅氣調，然後驅青龍與白虎交媾，少頃用七星劍取之，得入元宮，則還丹不日而成。玄珠白膏，元氣盛而筋骨壯，與少年無異。許真人云：白虎纔離玉洞門，赤龍跳出真珠海。壯元陽，如飲瓊漿，古仙名為天酒。又日絳酒，又曰水中金，又曰金華。其物能結成珠，為天地之寶，故曰玄珠。人若服之，壽固天地，故曰王母仙桃，又曰生氣返魂丹，又曰紫金丹，其芽得真土而生，謂之黃芽。黃芽者，天地中和之氣，太一運合，七曜九宮，生聚神全而成，故曰陰陽根蒂。逍遙子云：捉得金精作命基，呂公云：當時自飲刀圭者，聚丹之法，後世神仙因時立名，故曰刀圭。傳真人云：刀圭一粒丹，藏在室姬邊，大如石榴子，樣似琥珀鮮。取時須至潔，採日要心堅，吞下延年藥，功名錄上天。取丹得之頃刻問。逍遙子云：赫赫金丹一日成，平叔云：一時辰內管丹成。其刀圭在下丹田之外，玄門之內，一寸三分。其丹有紅脉一條，上牽於心，下貼小腸。取丹時，必須用意取之，以物引之，就而逆之，如得活捉生吞。鍾離云：推倒玉葫蘆，迸出金瑪瑙，活捉將來和殼吞。又曰：捉取龜蛇顛倒吸，《悟世歌》云：驅作赤龍頭，猛把驪珠吸。古聖云：未服金丹，先服還丹，亦不妨也。太上經云：紅鉛黑汞大丹頭。鉛者，詫女之真鉛也。黑鉛者，女子之真鉛也。先服還丹，後服金丹者，是謂將紅入黑也。故藥兩般總成玄，火龍變化成神仙。還丹之法，妙在七星劍訣中，其下手訣法，在師口親傳。
　　紅鉛黑汞作丹頭第六
　　夫鍊金丹還丹法者，全在《混元經》中，又復得真師指訣，不遇真師，修鍊難成。《混元經》云：混沌未判，元氣已分。則一物分為二象，二象者，陰陽也。陽氣上升於天，陰氣下降於地，其中則人生焉！人生則男女別。凡鍊金液還丹，先須取男汞女鉛，養而成丹，二氣再合為一，猶如混沌未判之先，刀圭配合，遂成還丹。若服一粒，壽同天地。莊子云：鑿破混沌，擘裂鴻濛。古聖人云：造丹者，從二從八從一。其法以鉛汞各八兩，二者合為一斤，成丹字也。蓋二八者，陰也；一者，陽也。自二八以上，二十以下，調之為爐鼎，養之為火候。其法也，候信水纔清，玄關未閉，青龍於神室中，與白虎交媾，陽精入於龍宮，即成丹結胎也。懷之十月，勿令丹母受勞苦，當用心安體泰，丹無不成。十月滿足，有時日，紫河車自降也。七日之後，其丹從上宮左而出，以脫丹之法取。法用香湯沐浴，上壇禮謝三清上帝，十極高真，太一真人。畢，然後服之。其儀式具在《混元經》下卷，謂之龍虎篇。世人莫曉，既服之後，換骨化腸為筋，神清精固，陰氣消盡，陽氣凝真，乃為純陽之仙。呂公稱為純陽真人，趙真人云：不識陽中物，謂一者，在二八之中也。二八者，二八之女子，身中隱真一之道，其一隱於玄關，蓋如女人與太陰同經時行，乃一月一週天。故煙蘿子云：三日庚生戶閉，金生於水，至於上弦半明，十五日、十六日，金精壯盛，魂魄圓滿。諭女子十五十六時，天癸至，陰精盛也。世人言上弦初七八，下弦廿二三，自上至下，定其數為十六也。鮑真人云：二八垣娥更溫柔，平叔云：月纔天際半輪明，早有龍吟虎嘯聲。便好用心修二八，一時辰內管丹成。又云：前弦之後後弦前，藥味平平氣象全。探得歸來爐裹緞，想時溫養自烹鮮。取丹用八月十五日夜，風清月白，此乃是金精壯盛之時。當夜半子時，陽生之初也。高象先云：採有時，取有日，採兮取兮須謹密，莫使驪龍驚覺來，天真喪盡玄珠失。採有日，取有時，世人用之而不知。自古神仙達士，皆因鍊養金液還丹而成。恐泄天機，託名外丹。後學不知，只求外丹燒鉛汞，以望成仙，不亦遠乎！高象先云：世人不識真陰陽，茫茫天下尋龍虎。平叔云：休泥丹竈費工夫，鍊藥須憑偃月爐。爐者，金丹之匡郭，後學乃以偃月爐有上下弦時，可以取藥，錯甚矣！高象先云：但得尋偃月爐，予不避天譴，使後學明修丹之要，著于後。
　　偃月爐養丹火候第七
　　養丹火候之訣：爐在身中交感宮。《混元經》云：白虎元宮，純陽之所，故日乾宮。能使太一含真氣，故曰太一宮。白銀於此而生，故曰水銀坑。玉洞之中，化生金華，故曰金室。真土之所處，故曰土釜，又曰戊己門。金丹從此而生，養之乃成變化，故曰神室。其池生水，故曰華池，又曰神水，又曰紫府門。門中有三山，左山名甲山，山中有門，名曰甲門。右山名己山，山中有門，名曰己門。門中有山，名紫金山。紫河車從此而出，水之源也，其物自甲山甲門而出者，曰希夷路，曰三華路，曰白雪路，曰烏飛路。自己山己門而出者，曰曲江路，曰五彩路，曰黃芽路。呂公云：曲江上，見月華瑩净，有箇烏飛是也。蓋緣甲己土者，乃真土也。平叔云四象交加戊己中，高象先云莫若先敲戊己門，以其神室土釜，乃真土也。甲己真土，又得神室土釜，二土合為刀圭。世人不知女子水宮，與太陰月華同經而行，度數亦五日一候也。凡一月六候，三甲己也，遇甲日則甲門開，遇己日則己門開，遇二合日則紫府門開，乃信行也，此五日之候也。高象先曰：奇哉！三十輻共一轂，乾坤造化時，陰陽交五六。五者五日一候，六者一月六候。修丹之士，火侯最難。平叔云不將火候著於文，青霞子云六百篇中無限事，豈教容易泄天機。大凡火候在甲己六日之中，半夜子時，遇甲日即右偃其爐，取左門之氣；遇己日即左偃其爐，取右門之氣。自古神仙寶秘，不露此說，不彰此法，第名偃月爐。平叔云：偃月爐中玉蘂生，凡溫養之法，其要在防危慮險也。呂公云：進火工夫牛斗危，平叔云抽添運用卻防危，《陰符》云：火生於木，禍發必尅也。切忌之！以此為戒。譬如世間有國，國中有主，以文為左，以武為右，鄰國相侵，須用御兵之將。將得印而掌兵，兵得器而用事，兵印者，乃軍中之命也。既有將而統兵，命既行，可百戰百勝。凡戰者，先擊鼓，奪旗以為上功，既勝之後，糧食盈滿，河車搬運，直入泥丸。既入泥丸，必須三閉，三閉者，上門神不出，中門氣不亂，下門精不漏，是為三閉也。三閉已住，須用搬運，乃曰肘後飛金精也。許真人云：華池會飲顏如玉，飛過金關臉似蓮。金晶過三關，得入元宮，見金丹更不飛走，自然伏也。夫印者，火也，火乃鍊丹之本。凡鍊金丹，須以火候，猶將有印而主兵，其兵不亂。凡甩火候，不可令水火有差，差之則大事去矣！五印者五事，五事正則心不動，心不動而物不走，物既不走，丹必成矣！ 
　　是書非金丹大道也，未聞有御女而獲仙者，故存此以警其惑，實非修仙者之務焉！ 
　　偃月玄金篇序
　　#1原書與紫團丹經合為一處，據內文當分開。