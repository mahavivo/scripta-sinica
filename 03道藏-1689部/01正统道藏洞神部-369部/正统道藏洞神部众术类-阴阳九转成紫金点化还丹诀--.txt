陰陽九轉成紫金點化還丹訣
　　經名：陰陽九轉成紫金點化還丹訣。不著撰人，似出唐代。一卷。底本出處：《正統道藏》洞神部眾術類。
　　陰陽九轉成紫金點化還丹訣
　　第一轉，朱砂三斤為末，取瓜州礬一十八兩，以相和研殺。布鹽花為匱。次布藥於丹釜中，以瓦甕子合之，六一泥固濟。蔡夫人云：甕底及肚，當安濕泥或布，用文武火飛之，三日三夜為度。玲開之，烏羽掃取已化水銀也。若未盡，更准前飛盡為度。經云：河上詫女，靈而最神。得火則飛，不染垢塵。鬼隱龍匿，莫知所之。將欲制之，黃芽為根。言得金氣，萌芽之漸也。
　　第二轉，取前飛成水銀，如經兩鍛得一斤水銀，著四兩硫黃，研殺之。多少准此加臧。安釜中，六一泥固濟，文武火飛之三日三夜，候鍋底赤色與火同，即止。待玲取出，卻化為朱砂也。卻以朱砂，准前固濟燒之，以赤為度，飛之作丹。故丹砂經云：丹砂木精，得金乃并，金氣則漸成矣。
　　第三轉，取前丹砂研末，如第一轉者。又取瓜礬每斤，還同相和殺之。以甕子合之，固濟如前，文武火飛之，三日三夜止。玲取之，烏羽掃取，又卻化為水銀也。未盡更飛之。經云：太陽流珠。常欲去人。卒得金花，轉而相因。待白液凝而至堅，言再得金花之氣，則堅性之慚也。
　　第四轉，先取金銀鐺，受二三斗者。取上好瓜礬石四十兩，以汞納器中，煎三十日後，煎至五升已來。取鹽汁五升，和礬水於器中煮之。又下大鵬砂、曾青、空青各一兩，煎之魚眼沸，可一伏時停。別取鐵鼎，可受三升已來，內礬水，續續添水銀，可七日七夜止。取汞於絹中絞之，收取稠者，餘汞更依前煮之，結盡為度。經云：植禾以粟，覆雞用子。類轉自然，必須金氣而能相感也。
　　第五轉，泥一陰陽鑪，上水下火，取前結汞，納磁石鐵瓶器中，可受一斗已上者。如無磁石器，黃土器瓷甘堝並得代之。納雄黃二兩，硝石一兩，胡桐律二分，大鵬砂二兩，曾青、生朴硝各二分。並細研，納稠汞中，入在器中，盡用殘末，固濟，燒之。乃用汞三斤，可入礬三兩，然後發火，可候時節，如前堝赤，不論早晚，唯候水銀絕硬即止。經云：物無陰陽，違天背原。牝雞自卵，其雛不全。何故乎。配合未連，三五不交，陰陽離而相成也。
　　第六轉，取第五轉微堅汞，於鐵鍋中，以雄黃二兩，砲砂五兩，大鵬砂一兩，為末於藥器中。取第四轉礬石水，續續添之，如魚眼沸，三七日夜煎之，微黃堪上砧槌即止。如未再煎，宜消息之，如黃堪打為度。經云：檮和並合之，持入赤色門，固塞其際會，務令側致堅，然入藥和燒之，令堅得所也。
　　第七轉，取第六轉微黃堅汞，向堝中消之，令作一餅子。取砲砂十兩，盥一升，和水三斗，浸之一伏時後，兼水銀入器中，煎之二七日，取出於砧上打。若脆，先燒餅子赤，以殺羊角來去揩。若玲，准前燒揩，轉轉打看，以堪打為度。乃盡打為薄葉如紙。又取砲砂十兩，盛一升，赤土五升，胡桐律一兩，相和檮篩，重重襯已前金葉子，於牛糞火中燒之，如包金法，十餘日已上，令絕赤色為度，此皆成伏金也。經曰：金乃來陽性。初得稱還丹。言繚金還得消似本朱色，乃可稱陽，得為金丹矣。
　　第八轉，取第七轉伏火金葉子，燒之至赤。每兩投水銀一兩，熱研之鬱鬱然，成金泥膏也。大小如指面許大，而片片布之於丹鑪中。又取盥、硝石、胡桐律各一大兩，相和細研，重重隔之，以布盡為度，密封固濟，文武火燒之三伏時。冷開之，若汞飛盡，取金和盥細研，用水飛取，令汞出盡，其形赫然紫色，而如細砂也。經云：金砂入五內，霧散若風雨。薰蒸達於四肢，顏悅色紅，光潤鬚髮，延壽命。長久服，神功不可比量也，免世之厄，號曰真人。言以朱砂為金，故云還金砂也。
　　第九轉，取第八轉飛了金砂，以鹽藉之。如一斤金砂，即著雄黃八兩，和之，密封固濟，文武火燒飛之，以盡為度。然以清水，淘去雄黃及盥，令盡澄取金砂。蔡夫人云：雄黃輕浮水上，金砂重即自沈水下。以蜜為丸，如黍米大。從八轉紫金色，至第九轉數，即赤也，故曰赫然成還丹，此之謂也。此丹服驅萬病，久服延壽還年。又點汞為金，每分點一斤汞，鉛錫亦然。
　　出金毒法：玄明粉五兩，以水三升浸之，第九轉金砂於器中，以梔子醋三伏時，玄明粉能制諸合鍊藥毒，梔子能攝明氣得靜也。
　　出火毒法：取蜜一升，和清水半升，於器中煎三伏時，以清諍淘之澄取。又以五六重帛，練袋盛金砂。又以帛練重重裊之，沈井底，無所畏忌也。
　　陰陽九轉成紫金點化還丹訣竟