太上老君說救生真經
　　經名：太上老君說救生真經。撰人不詳，約出於唐宋間。假託太上老君說誦經保命延生之法。一卷。底本出處：《正統道藏》洞神部本文類。
　　太上老君說救生真經
　　爾時，太上老君與八千徒眾，在紫微宮中瑠璃七寶殿上，廣說妙法讚歎世間中國男子女人，光如日月持齋存念真經，所有非灾橫禍，盡乞消除，廣布受生，延年益筭，千冤和釋，萬惡濳藏，灾害不生，禍亂不作，罪障消沉，福祥臻集。
　　爾時，太上老君敕令六甲六丁守護受經之人，常使永無殃咎，疾病不侵，四時平善，八節康寧，盜賊濳藏，妖怪伏匿，念誦此經一七徧至二七徧乃至三七徧，功德無量，慕道皆成，常令耳目聰明，身強體輕。
　　爾時，太上老君說此真經，救生保命，永無灾障，生生遇道，世世逢真，若能抄寫此經，受持供養，永保平安，壽筭延長，咸仰皈依，信受奉行。
　　太上老君說救生真經竟