太上老君說長生益筭妙經
　　經名：太上老君說長生益筭妙經。撰者不詳，約出於唐代。假託太上老君為諸仙真天師說召神佩符，除病益算之法。一卷。底本出處：《正統道藏》洞神部本文類。
　　太上老君說長生益筭妙經
　　太上老君昔在禪黎國土碧落天中，見有男女抱病困厄，壽不以理，便當夭化，等未應全，太上老君以他心智，洞究玄妙，垂顏顧視，即召十方天官、五嶽真君、長生司命，侍從左右，同會七寶琉璃之座，諸天宮主筭六甲符圖，天神地祇，無鞅數眾，俱來稽首，長跪作禮，端簡恭肅，受命教誨。
　　道言：下界之人，信道者稀，不知求生，為惡日積，其來以久，不識真君，致招眾禍，恒嬰六疾，太上哀念兆庶，即命東極長生真君，以召六甲主算神人，各有無量騎乘，遊行國界，持經教誨，命受天人，示其愚蒙，賜其符線，佩服身中，轉經益算，齋戒為常，冀續年命，免脫諸難。若有至心男女，受持供養，燒香灑掃，情無厭倦，晝夜翹勤，尊敬三寶，大慈廣濟，救護危厄，苦毒蒙原，除魔消患，滅惡澄清。甲子將軍王文卿，從官一百三十九人，生我益筭萬二千道，所護人身，得蒙成就，真神鎮心，除其惡疾。甲戌將軍展子江，從官一百三十五人，生我益筭萬二千道，所護人身，體中除患卻禍。甲申將軍扈文長，從官一百三十人，養我益筭萬二千道，救護人身還魂復魄。甲午將軍衛上卿，從官一百三十九人，與我益筭萬二千道，保護人身一百二十歲之期。甲辰將軍孟非卿，從官一百三十五人，扶我益筭萬二千道，守護人身不令見惡。甲寅將軍明文章，從官一百三十一人，救我益筭萬二千道，衛護人身斷諸惡魔。六十甲子三元道泰君，萬生益筭君，若有命盡者，大聖之恩，能益其壽，萬道下生，與我增筭，道能覆愛，道能救護，道能生成，道能育養，若人筭盡者，是道能益一萬二千九百九十九筭，與道齊堅，天地合德，萬物滋榮，其道能生，真君下世，與我長生，益我壽筭，稟氣長存，一萬二千七百種道下生護人，若疾病之者，韓君丈人、明醫玉女、直符小吏四萬八千人，俱來救治，若有魔邪祆魅侵婬者，大慈耀明等三千五百真人，俱時破魔，剪罰殃□，百禍崩消，道化無窮，與我益筭三千道，守護人身，命得堅彊，勇猛精進，五百諸仙下生，與我益筭萬道，護人身命九億萬歲，常得正道敷生大聖興隆，益我年筭，我壽自然，百千萬道，常護人身，開智慧門，通達無礙，萬道下生，為我益筭三萬五千道，保護人身，威儀備足，眾魔摧闕，九千萬眾真人神童與我益筭，乘三千聖道救我所願。
　　爾時，太上老君及諸真人仙童，文始先生德然等，同趣真宗，普為益筭，衛護我身，萬二千道神符，打鍛眾魔蠱毒，山林社稷倚託形聲，假稱神勢，盡令收滅。
　　太上神符打鍛眾魔風王，竈君殘殂水龍之神，土公害氣，咸使銷亡。六甲神符打鍛五魖六耗，惡夢歌昤，野道呪詛，魑魅魍魎血氣之鬼，盡令除蕩。此經尊妙，威力難稱，眾經之王，降魔滅偽，最為第一，勤修至理，德流一乘，大福普匝，慎勿輕宣，行之如法，祕而奉焉。心當存念，道不虛言，能依命者，諸惡莫干，毀削罪録，解散怨讎，身康宅寧，萬灾絕源。貪狼星主惡氣，巨門星主屍，禄存星主百鬼，文曲星主口舌，廉貞星主惡夢，武曲星主官事，破軍星主魖耗，左輔斗星主人命筭，右弼斗星主鬼神，三台星護人身命。
　　第一惡星，第二良星，第三辟星，第四熒惑星，第五危星，銷灾度難，辟除天下疫氣疾病，奸非妒妨亂之鬼，速去千萬里之外，急急如太上老君律令！
　　第一開心符，第二益筭符，第三護身命符，第四金木水火土不相剋符，第五主生人阿姖死鬼虛耗神符，所生之法，一切惡物見符當自散滅，急急如律令！
　　六甲將軍在上元甲子正月一日。
　　太上老君與天師，以漢安元年於蜀都，五月壬午在赤石城崖舍之中，折石為信，奉道之民，若有壽終筭盡，年衰月厄，當自沐浴燒香，齋戒存心，聞我太上神符，保護萬姓，百年無闕，若歲月日時衰忌，當佩神符，無有衰厄，大道真符，授與其人，過灾度厄，增年益筭，受符之後，壽命延長，九億萬道符護身命，願壽登一百二十歲，筭得備足，三宮丹田，真氣充滿，身有光明，諸仙生我，諸經載我，日月照我，玉光映我，陰陽長我，四時養我，五芝蔭我，五雲蓋我，五真護我，六甲生我，五帝助我，五音樂我，五兵翼我，星辰覆我，真聖衛我，仙人扶我，玉女侍我，青龍引我，白虎俠我，公侯吏人愛我，百姓我，萬民營我，長者順我，鄉里欽我，弓箭刀兵盜賊離我，虎狼蚖蛇蟲獸避我，五毒蠱道避我。弟子佩符之後，天開四通，百鬼伏從，墮水不溺，履火不燒，出入吉慶，不逢禍殃，四海五嶽，將軍所護，天道備衛，萬法俱宣。
　　太上神經，賢聖衛我，良藥餉我，洞究吉凶，神符護我，百鬼避我，仙道念我，天門通我，地戶閉我，清泉飲我，神人達我，風伯送我，雨師除道。當吾符者死，背吾符者亡，符厭妒耗害田蠶之鬼，符厭死喪新舊哭泣雌雄破殃復連之鬼，符厭山林社稷田君殘殂之鬼，符厭遊光精魅百怪之鬼，符厭赤舌呪詛盟誓之鬼，符厭比舍起屋動土尸疰之鬼，符厭日遊土氣禁忌之鬼，符厭腥血傷亡客死之鬼，符厭兵死獄死之鬼，符厭男女殃□之鬼，符厭無辜枉殺人鬼。弟子今受大道神符，行流動靜，四道開通，寢不惡夢，善瑞日臻，所求所願，皆得遂心，千道萬法，正真之威，如符所劫，急急如太上道君律令！
　　第一開心符
　　第二益筭符
　　第三護身命符
　　第四金木水火土不相剋符
　　第五主人生阿姖死鬼魑耗神符
　　符肙犬山林之鬼
　　符肙犬五土之鬼
　　符肙犬遊止土氣之鬼
　　符肙犬客死之鬼
　　符肙犬獄死之鬼
　　符肙犬無辜之鬼
　　符肙犬赤舌之鬼
　　符肙犬雌雄之鬼
　　符肙犬腥死之鬼
　　太上老君說長生益筭妙經竟