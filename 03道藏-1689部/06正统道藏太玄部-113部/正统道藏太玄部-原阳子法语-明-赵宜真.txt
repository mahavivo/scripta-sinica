原陽子法語
　　經名：原陽予法語。明趙宜真撰，劉淵然編集。二卷。底本出處：《正統道藏》太玄部。
　　原陽子法語卷上
　　浚儀趙宜真撰
　　門人章貢劉淵然編集
　　還丹金液歌並叙
　　唯道集虛，本無二致。而修鍊有內丹外丹之分者，緣遇不同，功用少異，而造道則一也。所謂內者，自性法身本來具足，不假於外，自然之真。其進修之功，則攝情歸性，攝性還元。有為之為，出於無為，無證之證，所以實證，胎圓神化，脫體登真。訣曰：一靈真性號金丹，四假為爐鍊作丸。是為真一、為玄一，又名內丹也。所謂外者，幻假色身未免敗壞，必資外藥，點化成真。其服鍊之功，則取日月之精華，奪乾坤之造化。刀圭入口，情慾頓消，骨肉都融，形神俱妙，白日沖舉，上賓玉清。訣曰：木液本自丹砂出，金鍊木液還丹體。丹復化金，金而液之，是為還丹、為金液，又名外丹也。曰內曰外，又各有內外之說焉。攝情歸性，本之於外；攝性還元，本之於內。性寂情空，則非動非靜，更無內外矣。此內丹之所謂內外也。內存木液以為祖，外假真鉛以制之。內藥既伏，則外藥委棄，亦無內外矣。此外丹之所謂內外也。但內景微妙，無形無名，聖師不得已，而假外丹之名象以譬之，發明其理，使人易悟，故亦謂之金液還丹。孰知末學泥於名象，而返致疑。或者以丹道有內外之說，似乎多岐，未知孰是。夫此道如一大城，四方來者如就傍蹊曲徑，則多涉程期，甚至迷而他適。若由正路坦途，有從東門入者，有從南西北門入者，及到城中則一也。四方門路，復何有哉。釋有念佛而入者，有參禪而入者，積一千八百公案，及到悟處，參念俱無。道有修內丹而進者，有鍊外丹而進者，演三千六百法門，及其證道，修鍊俱無。公案法門皆非所有，如得魚忘筌，得兔忘蹄，烏可以彼此而是非之。昔天尊說法萬八千篇，世尊說經五千餘卷，有若太繁。至東華開化，獨顯全真，達磨西來，不立文字，有若太簡。然悟則頭頭是道，無簡亦無繁，迷則處處暗途，愈求而愈遠矣。又烏可以繁簡而去取之。或者學非其道，妄釋丹經，引證《易》曰一陰一陽之謂道，乾道成男，坤道成女。而以人之男女象天地，為鼎爐，取其陰陽以為藥物。不知大道本無男女之象，仙師託象為喻者，蓋指先天對待之理，非後天形質之謂。訣曰：可見者不可用，可用者不可見。正內丹藥物之旨也。先達詩云：一物元來有一真，一身還有一乾坤，須知萬物備於我，肯使三才別立根。仙師亦云：自家身裹有夫妻。又云：一夫一婦將六兒。皆謂一身之中，具此造化，不自外來。請舉一二內丹之成道者證之。佑聖真君，七歲入太和山修行沖舉。虛靖天師亦七歲，入上清宮修行尸解。當時何從而得藥物乎？其為自足於己，非求之於他人者，灼然可知。若執邪見，去道遠矣。如黃界赤書等文，本為有家者節慾養生而設，後人因之返以縱慾戕生，可不戒之。至於外丹大藥，亦不自彼我人身而得，雖世間五金八石，皆天地後生有質之物，尤非所用，綠此藥本無，廼自有質之中取其氣液，無中生有者是也。訣曰：有象不堪為伴侶，無質生質號還丹。流俗罔知，或以為勾點左術，而謗議正道，是廼自速厥辜，當墮無間矣。或者以心即道也，道則無形無象，而外丹無質生質，似無交涉，且執於有作，寧免落空。試以醫術論之。人有為風邪所中，或為劃犬所嚙者，其傷在於形氣，而其證廼能使心痛神迷，顛狂譫妄，不記人事。又有為驚憂思慮所惱，致怔忡顛狂者，其傷與證皆在於心，及服外藥理其形氣，而能使心神安靜，非有交涉之理，焉能至是。蓋太極未判，函三為一，纔有動靜，便分陰陽，品物流形，而各具太極，理氣相須，一本乎道，有無相制，所以然也。治鍊外丹，雖屬有作，得而服之，全無所為，不須修習，即形返太無，神歸大定，復還太極混然之初，而與道合真矣。原其受生，則賦命陰陽，陶形天地，囿乎二氣五行之中。及其證道，則把握陰陽，挈持天地，而超乎二氣五行之外，形不可得而斃，神不可得而逝。如以火鍊金，金既出礦，復令入礦，不可得也。寧兔落空？或者又疑肉身，未信其可騰化。夫以神異之事，質之尋常之見，誠不能無疑。且如龍化虎變，尚可以蹈虛空；莧菹部鱉，朱草剖人，亦可以分神，浮氣散形。老楓化為羽人，朽麥化為蝴蝶，自無情而之有情也。賢女化為貞石，山蚯化為百合，自有情之無情也。是故土木金石，皆有情性精魄，比之蟲獸草木，皆能變化無妨。人獨靈於萬物，形肖兩儀，道參三極，已是半仙。丹則奪造化之巧，盜天地之和，人又得以餌之，宜其滓穢消融，如冰雪之釋，即形化氣，氣化神，神還虛，而頓超聖地，豈非最上一乘之基乎。
　　昔太上老君學於無上元君，首云：學者審欲成仙，不服還丹金液，徒自苦耳，為寒溫風濕鬼氣所擊，雖司命弗能救也。合作神丹，早自防衛，勞苦須臾，一成便仙，樂可央乎。粵自周秦漢晉唐宋以前，諸大仙之證道賓空者，莫不由之。其過化之處，則有丹巖、丹室、丹井、丹泉、丹爐、藥臼，皆迨今可見。其著述之書，則有《太清丹經》、《抱朴火記》、《草衣歌頌》，迨今可考。若以尋常方術議之，而未信其道，是猶醯雞不知有天地之大也。柰何智者滯於頑空，或流豁達，昧者執於偏見，誤入傍蹊。或有乍入玄門，罔知參學，便爾枯坐。或事久立，或學搬運，或為觀想，未能制心而強抑之，久則發為顛狂。或無知妄誕，廝挺爭強。或專學口鼓，馳逞辯辭。或略有半見一知，便爾誇能傲俗。或未能真參實悟，便立門風，致人尊奉。或盜竊靈文，冒名頂振，好為師範，鼓眩盲聾。又有或專齋戒，或學辟穀，或尚怪形，或為異服。在俗多所推重，於道了不相干。古人有資生治產者，俄而沖舉；有飲酒餌葷者，倏而仙去。蓋其存心物外，混俗潛修，蓋非常人所能測，烏可以形迹求之哉。噫，道之不明不行也，未有甚於此。或不知察，廼相與議曰：某以進道而病，某以修鍊無成，某以服食而斃，從而以道為不可學，並耻於談。而不知古今之登真成道者，不可勝紀。若以誤者、無成者、無知者一槩而論，是猶因咽而廢食。知其然者，而不知其所以然者。
　　大抵參學之難有四，進道之難有十，不可不知也。何則？一曰道路脩阻，江湖風波，人海茫茫，孰可師問。二曰寒暑切身，朝夕所窘，學未有聞，灾患不測。三曰昧者詐裝高道，知者緘默混塵，學者未能知人，多誤參禮。四曰真師雖遇，志行未孚，難以與進，或雖與進而授學未備，幸而學備，年齒邁矣。此其為參學之難也。一者早遇真師，開明正道。二者果有德行，上合天心。三者發弘誓願，普濟生靈。四者依大福力，方免障魔。五者有其鎡基，際其緣會。六者結交仙友，志行相孚。七者屏絕塵紛，棲身清靜。八者飲食有節，起居有常。九者謹口力行，不招謗議。十者寅奉神真，精誠弗怠。此為進道之基，尤難能也。二難之中，苟虧其一，難獲全功。如陶憶居《登真隱訣》，備陳修鍊禁戒之事，《天台止觀》，《圭峰修證儀》，亦具明魔事，預備不虞。今人劣於參學，速於求成，多見其不知量也。然或有能盡其道，而猶不免於禍害者，如釋迦文佛割切肢體，定光古佛刺配南安，顏回短命，子路為醢，公冶縲絏，伯牛有疾，張果為紂所擊，郭璞為敦所刑，紫陽三遭徒刺，清菴卒梗於茶。雖皆患難不能移，死生非所有，要知骨肉永融，難逃定業。經曰：陸行不避兕虎，入軍不避甲兵。蓋為道成者云耳，豈學道者所遽能哉。且嘗聞紫清白真人雲遊九年，辛苦萬狀，方遇真師。又二十年，方得寄食洪都金丞相府，潛修十年，功成仙去。顧前代仙佛聖賢，尚爾魔難不一，况學者乎，而又不可病其難而易其志。凡為道者之學仙佛，亦猶儒者之希聖賢，只合堅心一志，勤而行之，若夫成功則天也，亦奚容固必哉。然此妙道一歷耳根，永為聖種。故關尹真人曰：聞道於朝，可死於夕。蓋謂學者雖未、能造夫體道之極功，而校之俗學與未學者，亦大有徑庭矣。
　　伏蒙方壺贊教，真人賜以手書，舉似玄迪秘語，迺大還外丹之說也。宜真亦嘗師太清道士李先生，得之已三十年，鮮有談及者。玆又得以披誦，因記稚川葛真人曰：自承鄭君還丹金液之經，今二十年，家無擔石之儲，貧苦無用買藥，徒知其方，與不知者正同。可為長歎之語。有感而序，于以識警策之意，釋信向之疑。仍賦還丹金液歌，以復將命者。惟真人積學老成，酖酣道妙，幸一釆覽而有以教之，實所願聞也。
　　其歌曰：
　　方壺宮中老仙伯，燕坐薄團室生白。大千沙界納毫端，妙契一元守淵默。我昔南昌遇至人，曾聞丹訣能通真。卷舒造化還溟涬，匹配陰陽在時頃。鼎非鼎，爐非爐，乾坤闔闢同規模。火即藥，藥即火，日月升沈無彼我。青衣蘂女素練兒，洞房媒合成烟期。無中生有為丹祖，便是真鉛天地母。制汞成丹還棄鉛，絕似兒成母歸土。丹成化金金液之，到口白日登天墀。胡為皓首猶塵世，大藥無資難擇地。會當入室調火符，功成駕鶴從方壺。
　　真道歸一偈
　　奉答金門羽客致虛貞白惟一真人方壺贊教方尊師。
　　至道之真肇形氣，建立三才資萬類。細歸無朕大無垠，前瞻無首後無際。周行體物孰能達，獨露孤峰沒遮蔽。會教眼耳鼻舌忙，寧有壞空成住累。等閑一指見三身，謾說千言無一字。羲皇妙契開鴻濛，因民立極明降衷。畫前有易本無象，圈外無極原非空。仰觀俯察文理密，鳶飛魚躍昭著同。勿忘勿助慎其獨，惟精惟一執厥中。至誠不息安所止，天載合德成極功。真人知命貴食母，致虛觀復為丹祖。獰威制伏如虎龍，定慧燮調比文武。攝情還性歸一元，元一並忘忘亦去。囊括三界入虛空，粉碎虛空絕倫伍。從教劫盡等河沙，耿耿靈明照今古。沙門未究德充符，單提狗子佛性無。疑團結就無縫隙，猶如大死方還蘇。驀然悟得西來意，自信渠今即是吾。泥牛變作獅子吼，不與萬法為侶徒。於一切處皆具足，儔敢承當是丈夫。聖賢仙佛分門戶，畢竟到家同一路。身心了外更無玄，早合真參求實悟。蒼茫何處覓真師，玄經誤讀誰能知。傍蹊側徑紛趨嚮，滯無惑有成愚癡。疑團未啟云悟性，故紙頻鑽為話柄。只將辯舌逞機鋒，豈識拈花真究竟。最憐多少野狐禪，言清行濁迷真詮。仙緣有分在明德，天道無親必與賢。吾祖蓬頭埜菴老，武夷峰頭事幽討。時於聖井引新潮，麗澤涵濡弘至道。金門羽客方壺公，曾從吾祖坐春風。祖云見性語自別，不待師傳妙悟通。壺公造道仍探賾，朝來問我見性策。一聲長嘯天地春，金烏飛出東方白。
　　紀學
　　混成有物超太初，萬品由布羣情敷。獨來獨往成變化，不增不减隨形模。歷經浩劫靡終極，總攝元化潛虛無。我昔少年衣縫掖，繼晷焚膏勤讀易。三尺星芒已燭天，二堅流殃旋晦迹。厭看濁世六塵昏，夢熟黃粱諸幻息。壽昌仙伯鐵玄翁，曾於聖井師金公。歸向青華開泰宇，食我法乳蘇疲癃。繼後從游李夫子，聞有蒲衣馮外史。亦師金祖紹仙宗，駐鶴龍沙明至理。翩然躡屩往問之，萬法歸一一何歸。外史于時方燕坐，雷霆迅厲虛空破。請我問從甚處來，清風拶透迷雲開。廓然溥見家家月，了照本來無所說
　　題林下高風圖
　　真常妙體本無象，象外承當須力量。撢持日月由主張，闔闢陰陽任收放。崆峒老仙冰雪姿，一唯心傳能記往。清秋皓月掛瓊臺，蔾杖雲裾披鶴□。我家浚儀原之陽，一噓萬物迴春光。曾鼓風霆捍魑魅，長教匣劍藏星芒。昨來訪舊崆峒上，相期駐景望八荒。金精攬結制木液，招摇坐運凝玄霜。箇中妙契混魚水，餘外紛紛何足齒。玄都道士東郭子，徒貌丹青勞畫史。對此孰云以色見，定求象外本來面。問我本來在何處，揮塵一笑乘風去。
　　題授受圖
　　至道匪言傳，因言資妙悟。所以函谷篇，直指真元路。鍾呂相承啟後賢，派分南北垂千年。宇宙在手步玄紀，日月停景開金蓮。我曾劍佩追芳躅，臘虎膾龍宴瑤屋。三華隱隱泛流霞，四海茫茫信行獨。昨來孤鶴乘天風，遊觀嵩華超崆峒。洞簫吹斷山水緑，世外襟期誰與同。種桃道士淵然者，行潔神清志閑雅。供薪煮石服勤勞，立雪忘軀輕幻假。受我登真贊化書，有時入海探驪珠。鞭霆馭氣凌紫極，按節回杓歸太无。崆峒十載重逢日，已見圖形記疇昔。何如體取身外身，微妙沖虛本無迹。
　　勉進道偈
　　出家所以超塵俗，割斷恩情免牽逐。簞瓢涉遠投明師，服勞盡力期忠告。積精養氣保元和，鍊性降心明智燭。內功微妙貴潛修，外行辛勤須備足。離形絕巧黜總明，晦迹和光守窮獨。攝邪歸正贊神明，濟物利生廣緣福。先人後己摧貴高，忍忿含羞忘寵辱。麄衣淡飯捨榮華，折難消愆除鬼錄。福緣慧力既兩全，名署丹臺位列仙。策空游神覽無際，俯視溟渤如蝸涎。億劫種親皆受慶，豈但君師父母前。縱然宿業生魔障，報盡還當道果圓。云胡季世簪星者，不悟辭親為究玄。愛河慾海甘淪溺，利鎖名韁長絆纏。自家昧卻本來面，外物圖為異姓傳。一朝身謝都拋下，業趣相隨疇見憐。我今曉示諸同學，富貴賤貧分厚薄。孰云計巧財偏多，幾多計巧衣無著。豈無謀疏室磬懸，亦有謀疏田負郭。要皆前世積因由，受分今生如契約。盛衰造物已安排，何用孜孜苦貪著。在家尚學忘家禪，念善背塵思合覺。況是無家物外人，當於方外尋真樂。回頭疾早莫蹉跎，仙佛教人應不錯。君不見丹陽稅莊賽半州，棄如弊屣何曾收。鹿皮蓋衲百家飯，夫婦千里相離休。又不見龐公家富債不取，鹿門灘裹金長留。團樂共說無生話，女賣罩籬男飯牛。二翁高誼絕利慾，尊道貴德輕時流。休論上士難比擬，有分人人皆可求。景行自合仰玄契，纏腰何用趨揚州。華林記讖已千載，八百之中期與侔。
　　記疇昔李尊師授玄一之道
　　滕王高閣仲秋間，重拜仙蒲受大還。半夜風雷度滄海，一時雲雨到玄關。
　　春光入地金芽長，斗柄周天玉漏殘。月滿太虛仍跨鶴，翩翩飛上玉京山。
　　道劍
　　親授純陽道劍方，不須歐冶鑄堅鋼。同身禀命生機巧，隨意成形殺氣張。
　　澗底磨鋒飛電影，月中斫桂染天香。有時掛在南山下，嚇得陰魔遠遁藏。
　　奉和李尊師
　　期往龍門紫玄觀製神藥，不至見至寄。
　　公是重來維ㄙ袁，龍門舊隱已千年。道參象帝無名始，學究羲皇未畫前。
　　金氣應時仍進火，汞華凝處漸抽鉛。神樓一匕能分我，便逐翔鸞謁上仙。
　　唐仙人羅公遠出入禁闥，游戲神通。當時明皇忌之，召至殿前，伏兵射死，敕殯之。舉棺甚輕，啟而視之，竟失所在，止存二屨。一日，有貢橘至者，明皇剖之，每一橘中拆一辦，因詰問來使。使對曰：路逢一眇道士，索橘不與，只借一嗅而去，且囑曰：見上位時，請為道維ㄙ袁稽首。上笑曰：此羅公遠也。其修鍊之所，在太和縣龍門太玄觀。觀近即三華山，山上為飛升之所，半山有紫玄觀祠之。
　　〔和答福書記〕
　　留寓雲隱山，一日舉三教一家話，時
　　清源山福書記於言下致疑。經月餘再會，復舉前話，頓有省悟。次日袖香具方服，詣山禮謝，仍示偈八句，有宿山之意。就和答。
　　棄惡仍圖長善芽，無根樹子結空花。回頭自是三身佛，覿面何須百丈茶。
　　凡聖等觀無彼此，靈明寂照徧河沙。春來處處風光好，何必山中遠世華。
　　福書記別後，再用前韻見寄，又和答。
　　混淪甚處覓根芽，了了由渠轉法華。何日共斟東老酒，為君重點趙州茶。
　　坐來時刻成千載，覷破乾坤眇一沙。可惜林林不回首，浮生空老幾韶華。
　　答知白鍊師議論道法偈三首
　　誰識清微大法王，三才萬物此開張。從來法法皆由我，倒用橫拈總不妨。
　　人知此道只虛空，豈悟真空卻不空。一月徧涵千澗水，清光元自不留蹤。
　　方寸心田了了時，隨方應化總無為。迷人但見行千里，兩腳何曾半步移。
　　磨子頌答胡知觀
　　頂門一竅納珠璣，化作通身白雪飛。這裹鐵心無退轉，左來右去任推移。
　　和巴陵鄭宰題岳陽純陽飛吟亭偈句五首
　　岳陽行徧識無人，飛度平湖獨朗吟。回首三出烟霧隔，剎那滄海又桑林。
　　嬌癡蘂女惜嬰兒，正是秋中半夜時。顛倒陰陽孕靈質，茫茫四海與誰師。
　　藥材老嫩要知時，採餌刀圭自可支。消盡群陰乾體就，懷胎應信有男兒。
　　碧落空歌集萬仙，懸珠五丈說重玄。道包太極歸元命，妙契靈臺不在言。
　　阿誰能共竅玄玄，一笑相忘天外天。揮手長歌弄明月，凌風三疊舞胎仙。
　　原陽子法語卷上竟
　　原陽子法語卷下
　　浚儀趙宜真撰
　　門人章貢劉淵然編集
　　警學偈十六首
　　仙聖常憐下士迷，甚如慈母惜嬰兒。道心亦似兒尋母，何患神仙不度伊。
　　黃帝曾師七十人，人人豈必盡仙真。廣成一見玄機透，始覺從前未是親。
　　未分甲子初無象，纔著形骸便有方。吾道強名方外士，須忘形象究真常。
　　道人唯道即為身，幻假形骸未是親。色見聲求難覓我，更論年甲愈迷真。
　　聞道羅和九十時，師年一六正童兒。學舞前後尊先達，所以能明上下機。
　　莫學橫行外道魔，口頭學得逞嘍囉。妬賢誑俗爭名利，人我如山慾似河。
　　莫學迷夫失正傳，不通玄蘊罵先賢。人間暫作清閑客，天上元無懞懂仙。
　　莫學狐禪豁達空，撥除罪福逞機鋒。只將口鼓驚聾瞶，不顧他時苦海中。
　　莫學邪師誤後賢，妄分男女作坤乾。取他精血為丹祖，燕雀如何產得鸇。
　　心心至道妙難傳，假象垂文啟後賢。可惜盲人無正眼，盡將邪議亂真詮。
　　用盡黃金覓土填，救焚加火冷加泉。戕生莫甚房中術，誤殺間浮幾少年。
　　先地先天真汞鉛，無形無象妙通玄。無中會得真消息，交姤依時證上仙。
　　抱元守一立根基，打破虛空是了時。後學紛紛失中道，惑於有作滯無為。
　　纔通機甩未圓融，直要時時究竟功。觸物遇緣無罣得，恁時方許到家中。
　　先登覺岸不須舟，木爛釘枯豈用收。最惜後來問津者，倚他檣檝望中流。
　　調古情真不在名，趨新諧眾起佳聲。吉凶生死一逆旅，何用區區立戶庭。
　　鎰首座與橋書記心友，久闊之餘，有感而作。
　　三教同開道義門，心心相契共誰論。如何則被游塵隔，未信涵天寶鑑昏。
　　簡故人
　　要路烹茶結眾緣，人天福果幾時圓。何如早趁春風裹，自把金鋤種寸田。
　　題仙弈圖
　　黑白縱橫坐運籌，不知人世幾春秋。就中一著無人會，只在仙翁手指頭。
　　觀架上荼(卄十縻)盛開，而海棠獨不花。酒邊有感。
　　滿架妖紅錦作堆，名花幽獨自羞開。晚來對酒相看處，為爾傷春不盡杯。
　　雩陽王廣文問性命之旨答頌二首
　　有有有非有，無無無不無。碧潭秋夜月，星散一輪孤。
　　水裹月可捉，天邊雲可縛。收拾入葫蘆，便是長生藥。
　　自讚
　　體原之陽，任道之紀。不事標持，從他譽毀。獨立蒼茫，浮雲流水。
　　為徒屬給冠褐
　　授汝星冠，為首元服。萬髮包藏，兩儀洞燭。出一頭來，堂堂露獨。
　　授汝絳服，為身之章。雲裾濟楚，霞佩頡頏。百體是覆，罔敢弗莊。
　　授汝碧簡，正其威儀。視瞻母側，敬恭自持。潛心對越。如秉大圭。
　　授汝黃壇，謹其動履。八卦周旋，九宮步駐。鵠立朝元，虎拜斯委。
　　日記題辭
　　予少從李尊師問道，首蒙授以日記一帳，令每日但有舉意發言、接人應事，皆書于帙中。其不可書者，即不可為，既為之，不問得失，必當書之。合於理則為合天心，背於理則為欺天心。或未明其理，率爾之為，不覺謬戾，是廼誤作，其過可恕。知其背理而忍為之，是乃故作，遂成大罪。甚至誣罔以掩其非，從而不書，重其罪矣。蓋吾師之意，謂人心即天心，欺心即欺天，故以《天心》標其帳，而又警以偈云：
　　天心本與我心同，我若欺心昧化工。拈起筆時須猛省，神明暗室不相容。
　　余受教以來，佩奉無斁，檢束身始焉與接為搆，日與心國，覬達於理，若極其難。久而漸通，隨物而應，雖未能盡合天心，而造夫君子之域，庶幾乎萬一，免為小人之歸，寔大幸也。今同門道者，立志不羣，有緣相契，似可進道，尚恕於事物之理，未盡通徹，寧免為染習之累，而不自覺。或得為而不為，或不得為而為之者，尤當審擇。余因以父師所授天心之說，轉相付囑。噫，九層之臺起於累土，千里之行始於足下。入道之門，積德之基，亦必由此始，所以期望於同志。道者至矣，當見真積力久，一旦豁然，心與理融，天人合德，方知所謂修心即修道也。日記之末，奚足以見天心印可乎？經曰：天性人也，人心機也。此感彼應，如影隨形，莫見乎隱，莫見乎微，可不慎哉。
　　福慧因果說示上清諸道契嘗聞先達謂：人天路上作福為先，生死海中修慧為本。蓋專於修慧者，攝性明心，堅持戒定，以資慧力，而證夫道，則可以度脫生死苦輪，超躋仙祚矣。未種緣福，不免艱難，豈得身心清靜。專於作福者，濟世度人，廣行方便，以培福基，則當來託生人天，受諸快樂矣。未證夫道，不免身後報盡還來。故進道之要，須福慧相須，不可偏廢，獨饒一己未足為奇，自利利他則彼此皆濟。昔元始天尊說經，一國男女皆受護度。老君財修之於身，其德乃真，至修之於天下，其德廼普。孔子之克己復禮，天下歸仁，自意誠心正而至國治天下平，皆所以成己成物也。佛之稱兩足尊正，以其福慧俱備也。後來六祖禪師為碓頭，靈濟禪師為飯頭，既成道又伏孽龍。泗洲禪師成道而降水母。祖天師曰：吾丹已成，服之必沖舉，今當為國為民興利除害，庶幾他日臣事三境無愧焉。廼入蜀降魔，區分人鬼，興復鹽利，惠及邦家。葛仙公常行符水救病，祭鍊鬼魂八十萬眾。許都仙亦以符藥救病，既成道又斬除惡蛟，功齊神禹。皆苦身勵行，福慧並修，而後證道。桓凱真人修日月高奔之道，聞陶隱居門下生徒眾多，方投傭做園頭，是先證道後修福。紫清真人聞金液大還之道，又雲游行法，濟世度人，方依金丞相府修鍊成功，是先修福後證道。以此知仙佛聖賢，為教若有不同，而揆之修己及人，則一也。但仙佛之修慧修福，則志在於度世；善惡之報，則取驗於三生。聖賢之成己成物，則志在於治世；善惡之報，則取驗於見世，為小異耳。經曰：鬼神禍淫而福謙，作善降之百祥，作不善降之百殃。此聖賢論鬼神因果之事，固當於理。予少時讀書亦知其然矣。及歷經世故，觀已然之迹，或有不可槃而論者。如堯舜大聖人，豈不能位天地育萬物，而有九年滔天之水，致下民昏墊。知人則哲，能官人已，而治水誤甩鯀。成湯亦聖人，而有七年大旱，及以六事自責而後雨，何不早圖。至於顏賢而夭，跖盜而壽，伯道無兒，古今凡如此者，不可勝紀。近自兵興以來，觀里閈間有累世為善士賢儒，明經修行者，多固窮，其福慶不在其身，當在其子孫。今廼絕滅無遺類，豈皆不孝人乎。有奸究暴橫者，今皆富庶益昌。若以見世善惡之說驗之，固已爽矣。若以三生因果之說推之，則灼然可信。是宜兩說並行，斯無遺矣。昔聖，代昏墊者，皆葬魚腹，與季世填溝壑、蠻顛崖塗炭者又何異，是皆前生所作定業，際會一時，償其業債。試觀夫今之聰明者或多貧夭，而愚鈍者或多壽富，何也？蓋總明者專尚文學，不信因果，及其再來，則聰明有加，貧困甚矣。愚鈍者雖不事文學，信尚福緣，及其再來，則富壽有加，愚鈍不易矣。俗諺云：不能言者青雲上，不識字者黃金多。是必有其故矣。若既有聰明文學，又能修種福緣，則當來富貴聰明兼之宜也。大抵人生所為，皆是自己做下來生模子，造物豈容心哉，持假手為之陶瀉爾。或謂人既死，未信其神不滅，有因果轉輪，從而並以神仙為渺茫，是自昧其本真也。徒為世外高人所嗤。夫神附形則為人，人死神不滅，則謂之鬼。精氣為物，是即形也。游魂為變，是即鬼也。先聖既知其有情有狀，又知其能為禍福，能降祥殃。鄉人儺則朝服立於昨階，謂使祖先魂氣有所依憑，不至驚怖。而後學猶以幽冥鬼神事為無乎。秦兵不壞孔子宅，為聞有金石絲竹之音。若無鬼神以司之，果自響乎？邵子詩云：身在天地後，心在天地先，天地自我出，其餘何足言。而敢謂神可滅亡乎？黃帝成道，騎龍上天，載於青史。朱子詩曰：金鼎蟠龍虎，三年養神丹，刀圭一入口，白日生羽翰。猶謂神仙之道為渺茫乎。昔有議仙而竟遇仙，詆佛而竟從佛，論無鬼而卒見鬼者，辭有時而窮矣。是皆人我偏見，未暇與辯，適有議神仙鬼神之事，與夫善惡之報，或有爽於斯世者，似無以勸懲，遂廣引前說以諭之。且夫人生世間，以有限之光陰，逐無窮之事物，合眼成夢，六趣分明，凡俗罔知，恣縱情慾，認苦為樂，如醉弗醒。吾黨之士，既聞斯道，正好力行。行無所行，方了大丈夫能事，何可因循世故，隨逐幻緣，虛負此生，良可惜也。故首舉福慧雙修之說，期與同志者共勉。因並書以質之，吾友子璵吳鍊師，而次諸道契列仙高明之見，以為然乎，否乎。
　　率湖廣武當宮諸學者刊道德經文始經題辭
　　道藏經典，皆所以化民為善，而至於道也。傳世既遠，誦習者多。唯太上老君所著《道德經》，關尹真人所著《文始經》，皆研窮性命道德之源，造化鬼神之故，而誦習者獨鮮見，豈至理幽微，未易探賾歟。抑兵燹之後，典籍罕存歟。宜真昨來，由瓊林望嵩華，採摭遺經，正興此歎。道經江夏，因就武當宮，率諸學者並力繡梓，以廣流通，故為之題辭。
　　右伏以五千餘言《道德經》，實彌綸於大化；百八十章《關尹子》，復流演於玄綱。二書相傳，萬聖攸則。蓋心由經悟，非經無以見心；道匪言傳，因言所以顯道。若向箇中參透，便能言外貫通，神化宜民，皇建有極。方今天子已訓註於斯文，用廣聖謨，益流通於昭代。玆欲再新傳刻，是須衆力圓成。復函關樓觀之遺編，如碧落浮黎之出教。使聞是經者，莫不尊道而貴德，咸歸衆妙之門。而善為士者，能知執古以御今，是謂不言之教。
　　坐化頌
　　遁世和光了幻緣，緣消幻滅獨超然。
　　清風遍界無遮得，赫日當空照大千。
　　原陽子法語卷下竟