上清無英真童合遊內變玉經
　　經名：上清無英真童合遊內變玉經。撰人不詳，約出於東晉南朝。原係《青童道君列紀》中一篇，後分出單行。一卷。底本出處：《正統道藏》太玄部。
　　上清無英真童合遊內變玉經
　　玉保王青童道君，始就道境，浮霄丹林，下矚洞海，引味流精，結養華童。日闕萬里，九門忽開，丹光紫霞，煙氣合明，五帝撫掌，神烏啄明，心目注視，精魂交接，太和自生，金體和暢。玉保青童道君招揖閑暇，虛極生神，安寢玄宮，三元九始，盻不至庭。忽有神人，浚雲戴月，絡帶天辰，玉真秀銳，青骨柔明，以告青童曰：
　　子遠感日精，坐致月液，當得天英，養乎金形。於是雙景分光，洞照子身，子丹田中自生芝英，玉華珞珞矣。示子要訣，使民知真一，得無英可以仙身。無英者，青陽之繁芽也。真童者，青童一索之男也。存子身中，子思之即來也。來即同遊，混合而變也。招之有叙，理不可妄也。夫子身氣傳水之精，為志也。志，土也，火所出也。土傳火之精為神，神氣積具而有骨，骨之精為子目中之瞳。子目之匡廓，子身之玄窗也。雙珠熒熒者，子之神鏡也，上通日月之光，下灌子之伏牛也。此數者，所以來無英也。無英，靈物也，來則子自知之。至其日伺之，來則動其處，有物著子身中也。欲為之，向日拜祝，先臨目，即見有紅氣滿前也。因閉目，又見紅色甚而為波揚也。即緊閉目，以目精隔皮理視之，見紅紫作寶色，中有百花紋，轉如車輸也。子即以鼻引之，自項下脊穿腎達踵，而復貫丹田中，見其色如前狀，心祝曰：
　　神招炁接，內想外來，神氣密會，日晶流煙，洗我故髓，延易生真，無英青陽，繁芽浡興，洞開陰景，魍魎絕形，日月融光，養我聖身，上登玉保，後聖之臣。
　　月亦如之，以其日時獨居寢焉，以心伺之，當有物來入自其處。謂左足應立春，其日戊寅、己丑；左胸應春分，其日乙卯；左手應立夏，其日戊辰、己巳；膺喉頭首應夏至，其日丙午；右手應立秋，其日戊申、己未；右胸應秋分，其日辛酉；右足應立冬，其日戊戌、己亥；腰尻下窮應冬至，其日壬子。是其日時伺之，引歸丹田中，看何所得之耳。不必皆至其所，然無英與歲甲合，自然內遊於一身矣。交際兩暉，朝朝為之，夜坐忽有飛光來子前，子視之即滅矣。久則可定觀，光中有物形具焉，則子無英之狀也。丹田亦有此狀也。行之為上清之真，非詔諸下學也。
　　青童道君行其道，以訣出束華玉宮，付諸真人，按如明科。
　　右東華保晨玄黃道君傳學道者。
　　上清無英真童合進內變玉經竟