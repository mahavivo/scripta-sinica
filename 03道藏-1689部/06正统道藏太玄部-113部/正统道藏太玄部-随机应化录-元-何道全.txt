隨機應化錄
　　經名：隨機應化錄。明何道全撰，門人賈道玄編集。二卷。底本出處：《正統道藏》太玄部。
　　無垢子隨機應化錄序
　　陝有全真道者，祖貫浙之四明人也。父居錢塘，而生何君道全。君自幼修道，號無垢子，雲遊東海之上，人未之奇也。厥後西來終南，居於圭峰之墟而道成，人以為異。碑有載焉。洪武己卯孟春望後，君卒於長安醫舍。王公贈以羽化之儀禮，葬羣仙之塋。歲二載，孫壽通子來，以言而告曰：曩與何君交之已久，今已去世，無復可見。噫，何君之心高哉。復拜手而囑之，乞文以冠其目。予慨然曰：道不能顯諸於形容，必紀叙其實行。予雖學陋，必本諸於言而形容之。是以今古慕道之士者，多不能有達於至道之趣。而何君達性命之理，行無為之教，庸人俗子皆仰其化，非其天性純篤，何能若是歟。賈道玄者，何君之門人也。齎藥以來，不憚千里，而必成於序。非壽通子，吾何為而作也。然壽通子之道顯，而何君之道亦顯，若合符節。自何君去後，非壽通子，正教無復可傳。何君長於壽通子，而壽通子敬禮之，往矣而又彰之，足可以知何君之德。二人交契之深，語錄之作，成於何君，既沒之後，其於教良有在焉。時洪武辛巳年六月上漸日，昆丘靈通子序。
　　隨機應化錄卷上
　　松溪道人無垢子何道全述
　　門人賈道玄編集
　　師行離浙，遊歷淮楚，至沐陽赤蓮湖真武堂，遇舊道友高臥雲來訪師，與徒眾和泥。高戲曰：這幾年無垢，今番拖泥帶水。師曰：只知藕在泥中長，不識蓮花離水開。高曰：藕與蓮花，身性何比？師曰：藕者，喻人之身也。蓮花比心性也。道人與常人一般應事，乃方寸有異，作詩曰：
　　虛空本不立纖塵，外相非真裹面真。
　　只知藕在淤泥長，不識蓮花出水新。
　　師遊，西渡黃河，至湛首座庵，與老僧坐話間，有一僧來聽法。老僧曰：無法可說。師曰：此乃真說法也。豈不聞《金剛經》云：無法可說，是名說法。儒云：視聽不用耳目，卒不能逃耳目之用。昔須菩提巖間宴坐，諸天雨華曰：我見尊者善說般若。尊者曰：我於般若未嘗說一字。雨華曰：尊者無說，我亦無聞。無說無聞，乃真般若也。《雷祖經》云：欲聞至道，至道深窈，不在其他。爾既欲聞，無聞者是。夫學道之人須是誠實，柔弱默守，方可入道。僧又問中字。師曰：念頭起處謂之中，此道家之中也。釋云不思善，不思惡，正想麼時，那箇是自己本來面目，此釋門之中也。儒云喜怒哀樂之未發謂之中，此儒門之中也。汝宜思之。
　　師至邳寧菴，有張菴主參師。問曰：桃核、桃樹，何者先有？師曰：只見園苑百花開，不知皆賴陽和力，乃一炁分真，化而有此。太極初判，無相能生萬有，無形能制有形，是名象帝之先也。菴主又問曰：鷄卵、鷄母，何者先有？師曰：此皆一理。菴主曰：鷄卵有不生鸚者，何也？師曰：譬如桃核，懸於空中，不着地土，焉能發芽成樹乎。《文始經》云：諸核在土，天地造化生芽，芽長為樹，樹即開花，花謝成果，果又成核，核復成芽，芽復成樹，核芽相生，不知變化幾億萬樹，化化無有窮盡。若懸核在虛空，不着邊傍，不居土內，天地雖大，不能造化空中之核，而生芽作樹。且言雌卵得雄，陰陽造化而生禽，禽復生卵，抱卵相生，不知變化幾億萬禽，無有窮盡。若卵無雄，陰陽雖妙，不能變化，此乃孤陰而無陽也。古云：純陽無雜為仙，陰陽相和成物，純陰無陽為鬼。是也。尹真君云：未干我者，攝之以一息，則變萬物，於我五行，孰能變之。且如修行人，於境物上要輕快過去，一切諸緣不可滯着攝伏住，則萬物被我所拘，若着物則隨物所化，便被陰陽所拘，隨念遷轉，即墮輪迴流浪生死也。若有絲毫念起，便須降伏，果能念滅情忘，萬緣頓息，五行豈能變化，陰陽怎生陶鑄。如空中核，似無雄卵，不在六合之內，復歸太初之先，玆非小可也。
　　師至那州佑德觀，有秀聚峰和尚參師。問念佛二字。師曰：何必遠求，自己的佛如何不認？假如請將西方佛來，卻把你自家佛放在何處？汝不聞川老云：若言他是佛，自己卻成魔。道云：身中自有真元始，何須心外覓天尊。儒云：吾身自有一太極也。和尚再問曰：請師開示念佛捷徑法門，〔如何〕得見佛面？師笑曰：吾語汝。古人云：念佛一聲應一聲，本來面目太分明，無心杖子敲桃核，直教驚動裹頭人。此乃是說破佛之真面目也。且念佛法門有三等，一降魔，二觀想，三參究。此三段俱不在念佛數珠上。如初學念佛之人，先須念佛降魔，魔伏念滅，方入法門。若不如是，枉勞神氣，終不成功。緊要降魔滅念，念佛時不要絲毫念起，將雜念作正，要把頑心換佛心。如若根基淺薄，急換不過，乃自思忖：我乃是念佛之人，何有此念，此是業根。如此自持自戒，再將佛號慢慢舉起，一聲至十聲，或至百聲，莫教雜念間斷，有念即掃，無念即舉。先師云：無念中念，念中無念是也。久久純熟，自然有箇道理。只要行住坐臥常常舉起，不可間斷。若心念不離，動靜不忘，直至不舉自舉，無念自念，方是得力處。如此念佛，後有善果。若心惡念多，口念心非，此乃造業，名曰佛口蛇心。觀想念佛者，行住坐臥，語默動靜之間，時刻念想，不在出聲。心不離佛，佛不離心，如子母相憶。若境物上纔有動念，即便攝景歸心，以作觀想。自己心中一尊真佛，紫焰金容，端坐於中，巍然不動。無時暫捨，念念觀想，或千百聲念念現前。若遇逆境順境，邪魔一齊掃蕩，一心且觀且念，阿彌陀佛，作箇主宰，如靠須彌山相似，如急水中抱著橋柱，不可放捨，其魔自散，其邪自正。如若百年命終之時，亦是如此，一心把佛為主，心念不離，自然不隨邪道。若在生念佛，刻刻不忘，久久自有入頭處。猛然拶着磕着，得自已之彌陀，千了百當。此般念佛一聲，強如千百聲，罪消道長，則本性自悟也。參究念佛者，須擇靜處，節飲食，厚氈褥，寬衣結跏趺坐，堅脊調氣，屏除雜念，然後將佛號輕輕舉起。不在出聲，默念一聲至百聲，如有雜念，重頭再舉，直至百聲無間斷。一聲聲參究意義：念佛的是誰？四大分張之時，念佛的歸於何處安身立命？且參且念，時時不離。行住坐臥中參念，不可忘部窮根究本，直須要箇明白。直至不參自參，不舉自舉，日久月深，猛然摸著自己鼻孔，認著阿彌陀佛。恁時一聲，即登彼岸，勝似念千萬億佛名，數念珠耗氣也。古云：佛在靈山莫遠求，靈山即在汝心頭，人人有箇靈山塔，好向靈山塔下修。乃作頌一首曰：
　　西方有佛號阿彌，只在心中人不知。
　　若肯念中無別念，火坑變作白蓮池。
　　師至邳州，有善士蘇德善參師，請問養心二字。師曰：若要養心，須是除垢止念，念滅垢除，心自清凈也。再問養氣。師曰：稀言可以養氣。再問會首二字。師曰：會者聚也，能勸一切人作善修福，一會上為尊也。以內言之，養神煉氣，燮理陰陽，調和四象，攢簇五行，透過三關而朝天谷，得三華聚頂，五氣朝元，會於泥丸，故曰會首也。乃作偈曰：
　　過失休言微細，滴水成河不竭。
　　作福休言福多，須防衢中補折。
　　福上更要加善，惡念滅中更絕。
　　直待善惡兩忘，恁時盡皆透徹。
　　師至宿遷縣峒峪山七真洞，有善友劉伯通問動靜二字。師作偈曰：
　　靜則自如，動則差別。一念歸家，萬緣盡絕。雲散青霄，一輪皎潔。照見本來，不生不滅。只這箇是，休生枝節。放下放下，决烈次烈。驀直便行，有何可說。若能敬信，行之不謁。
　　復有心禪和尚參師，請問本來面目是何物？師作頌曰：
　　無形無影果難尋，達者分明昧者沈。
　　直待皮膚脫落盡，圓陀陀地一團金。
　　僧送扇與師，乃作詩回贈二首：
　　這扇從來不耐秋，金風纔起不能留。
　　勸汝從今能放下，免得狂風亂捲愁。
　　又
　　拳柄全憑掌握中，收來放去快無窮。
　　提得起時須放下，纔有清凉便莫風。
　　又送鞋與師，乃作詩回贈：
　　金針玉線用工奇，足下相將步步隨。
　　不履纖毫泥共水，清清凈凈赴蓮池。
　　師至裕州仙翁觀，聞蟬聲噪，乃適興詠詩曰：
　　泥丸百轉用功多，不覺翻身出糞窠。
　　拋棄從前殗穢殼，緑揚獨占最高柯。
　　師在仙翁觀，有蘇提點參師，問清靜道德四字。師曰：靈府無事是清，一念不生是靜，寂然不動是道，感而遂通是德。初修之士，靜則守志降心，動則安人利物是也。楊提點問：學道有四事，立如松，走如風，睡如弓，語如鍾。何也？師乃作詩曰：
　　立志如松耐歲寒，如風遇境莫遮欄。
　　掌握精神如搭箭，休教失手再難還。
　　多言恐有傷人禍，不語之時更是難。
　　從今向去如鍾鼓，擊則聞聲住則安。
　　學道若依如此事，有何煩惱有何歡。
　　猛然踏着來時路，不覺黃糧夢自殘。
　　此四事分為內外，且初機之人，先行外而後行內，不可離也。
　　時值孟夏，師適興作《滿庭芳》詞一首：
　　日月如梭，光陰似箭，不覺人老顏悛。那時曾聽，高柳噪新蟬。今日又逢首夏，欻忽間、又早經年。尋思起，人生一世，能有幾時堅。空之字，諸公聞早悟，急忙下手，猶是俄延。勸疾速放下，凈洗三田。煅煉陰消陽長，迷雲散、杲日當天。光輝滿，十方明朗，照見未生前。
　　師云：初機之人，可習養身安樂四法，一齒要頻叩，二津要頻嚥，三髮要頻梳，四氣要頻煉。此乃小乘法也。久久行之，則卻病延年，身輕體潤。內修者，心上事少，口中語少，腹中食少，夜間睡少。聖母云：如此四少，神仙必了。此也。
　　師至三鄉光武廟，有善士秦微靜參師，問有中無者何？師曰：修行人雖有四大假合，然在愛慾境中，心上無纖毫塵念，是也。又是有相身中無相身，妙體也。祖師云：有形是假，無相是真。再問無中有？師曰：雖是心上無情，意中無念，不落頑空，一點真性湛然不昧，須要空中不空，無裹生有。古云：虛無生白雪，寂靜發黃芽。再問動靜二字？師曰：動者心，靜者性，心生性滅，心滅性現。道人曰：如何是性滅？師曰：客強主弱，昧了本真也。道人曰：如何是心滅？師曰：主正邪避，念滅情忘也。
　　師至福昌縣，有坐圓者，師往問曰：先生何日出園？答曰：倒了圜屋出也。師曰：圓屋若倒，何處安身？先生曰：屋倒者，比喻也。師曰：何須待零落，然後始知空。夫坐圜者非輕，乃試仙舉之場，號曰三靜關。故經云：小靜一百日，中靜二百日，大靜三百日。須要識邪正，不要着相。古云：凡所有相，皆是虛妄。百日內磨煉，心中無絲毫塵翳，要節飲食，薄滋味，敵魔戰睡，調息綿綿，精神內守，入希夷域，無何有鄉。若得湛兮若凝，久久自然結就虛無靈胎，可以保養。若養成至寶，方可調神出殼，從近至遠，往來純熟，要住則隨緣，要去則脫殼矣。不可在圜內百般紐捏，見神鬼以為真，久久則著魔祟也。古云：道無鬼神，獨來獨往。先師曰：居圓守靜，清靜道生。靜極陽復，久久養煉，要得其中，自然成道矣。
　　師至魯山度老菴，有沈法師參問修行何處下手？師曰：下處不用手，養則自然有，修成無漏房，便得長生壽。夫初學人，不離八法：養．體、養胃、養心、養神、養氣、養精、養性、養智。凡養體者，要减重從輕；養胃者，節食薄味；養心者，少思寡慾；養神者，儉事勿窺；養氣者，息言緘口；養精者，少淫寡聽；養性者，安知勿思；養智者，沈靜默然。此八法不可離也。乃作詩曰：
　　修行不必向他尋，只在心中七寶林。
　　識得玄關真一竅，那時便得見天心。
　　師至安東州，有道友高明遠參師，問曰：迴光返照，此理如何？師曰：迴光者，一念歸家。返照者，覺照已過。迴光莫向外遊，返照點檢自己。儒云先覺後覺。道云自覺勝如覺他。自覺則無失錯，覺他則迷本真。須要時刻點檢，攝念降心，直至念無可念，覺無可覺，混俗而諸塵不染者，方是道人也。古云：百花叢裹過，一葉不沾身。是也。再問曰：混俗豈得諸塵不染？師曰：水自動而山自靜，天自閑而雲自忙。從他世事紛紜，我自如如，心要主宰，不隨物轉，不被境瞞，如何渾得自己真如也。
　　師至東海大伊山古佛陀寺，與梁和尚語間，有鐵牛和尚參師，拜求指箇生死路頭，教箇出身之處。師曰：有成有敗，是生死路頭；無去無來，是出身之處。鐵牛拜云：終朝只在輪竿上，不識蘆花對蓼紅。師曰：只這迴得過，便是出身處，放得下輸竿，便離生死路頭。又云：不得東風花不開，花開又被風吹落。此者是生死路頭。無雲生嶺上，有月印江心。此是出身之處。吾今直言與汝：若情忘念滅，便是生門；意亂心狂，便是死路。其心不與萬法為侶，一性孤明，湛然獨照，此乃出身之處。仍作詩曰：
　　不滅不生性湛然，無來無去出三千。
　　要知這箇翻身處，踏破虛空透妙玄。
　　師至伊廬山重陽洞，有菴主周道隆參師，問坐缽之理。師曰：鉢字者，本也，乃金本而成也。金本者，金情木性也。情性相合，以喻鉢也。情者，波也。性者，水也。坐鉢者，去情而定性也。鉢中一小竅者，乃昇降之義也。有昇則有降，有盈則有虧，定鉢之時，須緘口靜默，正身端坐，絕慮忘言。此者教情性相合，抱於一神也。
　　又敬菴秀才拜師，問本來面目者何？師曰：不即此，不離此。若離此是本來面目者，動靜語默，四大六門動靜，徧身互用者是誰？若即此是本來面目者，死人亦有四大六根，如何不動？且如父母未生之前，無此四大六根，何者是動靜，覺箇甚麼？道經云：視不見我，聽不得聞，離種種邊，名曰妙道。釋云：若以色見我，以音聲求我，是人行邪道，不能見如來。無相能生有相，無形能制有形，本來面目非五色可觀、非五音可聽。無目能觀，無耳能聽，無鼻能臭，無舌能嘗，無口能言，無手能拳，無足能走。本體法身纔動便着，六根靜定，本來面目自現。只今動者，乃主使奴，靜定主歸位。昏迷散亂為鬼，湛湛明了為神。修行人要見本來面目者，須是屏息諸緣，六根清凈，一心不二，纖毫不立，寸絲不掛，自然迷雲消散，性月呈輝也。古云：霧開日瑩，塵爭鑑明。乃作偈曰：
　　看後無形覺有形，從來不惹一毫塵。
　　能將萬法皆拋棄，顯出元初不壞身。
　　師至太白山安樂窩，有講師陳弘道參師，問《莊子齊物篇》中有言：大知閑閑，小知間間，大言炎炎，小言詹詹，何也？師曰：大知閑閑者，無不容受也；小知間問者，有間別也，此蓋知之同。大言炎炎者，同是非也；小言詹詹者，小扁之貌。此語言之異，莫不只此四者差別，萬物萬情，取舍不同，若有真宰使之自然也。要見真宰麼。咦，雖然出入無蹤跡，物物全彰見也麼。
　　有道士劉宗海參師，問修煉者何？師曰：修者修其外行，煉者煉其身心。修外行者，恤孤念寡，敬老憐貧，修橋砌路，扶患釋難，總有八百之數。煉身心者，居環守靜，磨身煉心，惜精養氣，鍊神還虛，總有三千之數。外行生福，內功生慧，福慧兩全，超越生死也。
　　又〔問〕：男子六十四歲不能修命者，何也？
　　師曰：人者萬物之靈，壽本四萬三千二百餘日。其神三萬六千，元陽真氣本重三百八十四銖，內應乎乾 。不知保養而致之散，是以中道夭閼。乾者六陽具，而未知動作施為，知此修煉即神仙也。自十五歲至二十五歲，施泄不止，則真氣虧四十八銖，存者應乎姤 。嗜慾甚，加十歲則又虧四十八銖，存者應乎遯 。又不知保養，更加十歲，又虧四十八銖，存者應乎否 。至此乃天地之中氣。又不知修養，更加十歲，其虧七十二銖，其應乎觀 。又不知補養，更加五歲，其虧九十六銖，存者應乎剝 。又不知保養，八八六十四卦元氣終矣，中應乎坤 。
　　坤者，純陰也。惟安穀氣而生，故名苟壽。人至於此，去死不遠，不復能修丹矣。其或淺敗之甚者，又不逮此而絕。如老樹精微，遇大風火燎，其枯死必也。凡修行人要識銖兩，抽添下功。祖師云：一葫蘆三百八十四銖，此之謂也。
　　有陳講師問尸解之道。師曰：尸解有五，兵文水火太陰者是也。兵解者，如郭樸被戮於市，周樸遭於鋸解。文解者，如長房般形於拄杖，達磨隻履而西歸。水解者，馮夷溺於大川、太白沉於江底。火解者，封子焚於火樹，陸仙上於柴棚。太陰解者，視其色不變，尸不青，皮不皺，目光不毀，屈伸柔軟，此亦尸解也。肉皆百年不朽，更起成人。雖如是，終不成天仙之道，但得不死而已。
　　是歲丙寅九月，師至華陽東嶽、廟歇禪，值雨屋漏，乃作詩一首。
　　屋漏人不漏，人忙我不忙。
　　移身安穩處，俗念總相忘。
　　當月十五日，全真道人董孤雲、王夷山、何懶雲三人，赴丹陽萬壽宮作主鉢，即賦詩一首，別眾而行。
　　深山幽谷是吾家，受用平生實可誇。
　　瓦鉢常盛蜂蜜酒，磁瓶時煮构芽茶。
　　閑來笑指天邊月，悶後行觀澗畔花。
　　今日別辭諸友去，遙瞻林壑謾咨嗟。
　　是時九月二十二日，到長安丹陽萬壽宮，有鄧指揮謁師曰：久聞先生道矣。師曰：貧道居山養拙而已。指揮曰：只這拙字若能會，養其道至矣。師曰：匿光藏輝，見素抱朴，雖辯無言，雖巧如拙、眼不觀色，耳不聽聲，口雖應事，心固無欲，心無其心，念中無念。此者余養拙之用也。指揮請問：性命二字何？師曰：性乃命之體，命乃性之用。用無體不明、體無用不備。根梢本相連；權且分為二。指揮曰：既是體用並行，因何分二？師曰：性命本一，因慾念離隔為二。古云木金間隔分烏兔，是也。指揮曰：論性在道為何物？師曰：即金丹比喻。真性亙劫常存，出入無礙，故比如金之堅，如剛之利，如丹之圓。重陽帝君云：本來真性號金丹，四假為爐煉作團，不染不思除妄想，自然輥出赴仙壇。此也。次日大眾參畢。師曰：朽木免彫
　　琢，拙夫省役心。辯不如訥，巧不如拙，石有玉而損石，蛤懷珠而喪蛤，誠無妄耳。乃詩曰：
　　成村百尺青松，不覺春風一送。
　　枝梢一任翻騰，本來根深不動。
　　隨機應化錄卷上竟
　　隨機應化錄卷下
　　松漢道人無垢子何道全述
　　門人賈道玄編集
　　或問：牛皮董先生坐環之理。師答日：先師有言，環則一理，傳授有殊。環者，乃返本還元之義，不過靜功而已。
　　或曰：法有三千六百門，汝行何門？師答曰：得師之口訣，不在三千六百數內。
　　或曰：莫非旁門乎？師答曰：先師云：四邊無壁落，八面亦無門，大道無邊際，虛空難度量。因學人有賢愚，而生大小乘之法，乃人心自生偏邪，大道本無逆順。
　　或曰：既無偏正，焉有上中下三乘之理？師云：先聖在人賢愚不同，根基深淺，所以立此三法，量人根基而接也。且乘者載物之義，譬如大車可載大器之物，中車載中器之物，小車載小器之物。量人根基利鈍而提之，此乃聖人隨機立教。用則有三，道即一也。古云：水流異派，到海同源，豈有差別之分。
　　或曰：董先生坐環之理，汝必知之？師答曰：先師曾言有死環活環之理。死環者，四面皆墻，坐環者在內，將門封閉，不令出入，按時送飯，須安身絕念，息氣調神，百日而出，有志者功多，無志者反成疾病。活環者，以四大假合為墻壁，以玉鎖金關為封閉，令一點靈光在內，刻刻不昧，使神不離氣，氣不離神，內想不出，外想不入，鬧中取靜，靜裹分明，精神內守，勿令外擾，如此百日勝如死環千日。死環者，閉形不能養神，縱制其心，亦是強為，如籠閉猿，如繩絟馬，去籠繩依舊顛劣，非是自然。若能向境物上磨煉心地，勝如外邊紐捏強為。
　　或曰：如何是境物上磨煉？師曰：見一切物類，不愛則不著物；見諸般境界，不動則不逐境。如是磨煉久久，得入無心三昧，定處不動，不定處亦不動，乃是真靜真定也。
　　或曰：自古神仙亦有坐環者，何也？師曰：先真坐環，非是不了，因後人見景生情，聞聲動念，所以閉門百日，使心不亂，與後人作箇榜樣，方便教人修煉功成，返本還元。且如達磨西來，在少林寺蒙頭面壁九年，接得神光。法師且非未了，皆是與後人作箇規矩。
　　或曰：今人亦有蒙頭面壁，如何不得了道？師曰：只知粧點外相，不識其中就裹。
　　或曰：如何是裹頭造化？師曰：蒙頭者教人納住念頭，面壁者見如不見也，又是背境向心。《觀道經》云：不見可欲，使心不亂。夫修行人須是眼不觀色，耳不聽聲，見如不見，聽如不聞，絕聲色，除念慮。只粧外相，終成何濟。呂祖師云：
　　打破虛空見，便摯拳來來，最好作生涯。不知納被蒙頭趣，笑煞西來舊作家。語畢。
　　或曰：前者汝言不在三千六百數內，正是如何修養，何處安爐立鼎，何為藥材，何以水火煅煉，何以成丹？師答曰：以乾坤為爐鼎，以精氣神為藥材，以靜定為水，以慧照為火，一意和合三寶，密密為丸，混而為一，久久不散，即成丹矣。只這一也是眼中添屑，和一除去，方可合道。李清菴先生詩云：
　　撐天柱地太模糊，只許元神在裹居。
　　若向此中留一物，豈能證道合虛無。
　　或曰：如是莫不落空了？師曰：既有覺照，如何空得。
　　或曰：若覺照，莫不逐境着物？師曰：雖然燈光褊照，本來燭不離臺。乃作詩一首：
　　萬籟風嗚本沒情，千江月照一般明。
　　境物從來無染着，山自巍巍水自行。
　　或曰：如何是道？師云：五行不到處，一氣未生前是也。又曰：修行之人何處是？師曰：善惡兩忘處，一念未生時，湛然寂然，即契道矣。又曰：如何修養，得到這地位？師曰：須要體用相兼。又曰：何為體用？師曰：道之用要安人利物，道之體須無為清靜。若能降伏心念不起，自然清靜無為。凡不動其念，毀讚不生，嗔喜無過，此乃是守道也。又問曰：天堂地獄之事有無否？師曰：天堂無則已，有則君子登；地獄無則已，有則小人入。道經云：生前無刑囚之憂，身後不淪沒之苦。當今聖治，賞善罰惡，則乃是天堂地獄矣。古聖人千經萬論，忠孝為先，天上人間，方便第一。送火筋與師，乃回頌曰：
　　火筋一雙，渾身是鋼。驀直穿過，同與行藏。不離爐竈，來往相將。抽添攢簇，烈焰熒煌。辟盡幽陰，煉就純陽。投火不壞，入水不妨。撥開灰燼全身現，忽然大地放毫光。
　　又詩曰：
　　爐竈中間好立身，莫教傍壁落埃塵。
　　猛然撥著埋藏火，普天匝地煖如春。
　　師至靜室，有僧聰都參師，問曰： 假若有一女子迎面而來，看為女子，看為男子乎？師曰：此是古語公案，要你自參自悟。吾若開解，難做功夫。其僧再三請解，師叱曰：看作女人着境相，看作男子無眼目。真性本無殊，着相生分別，背境向心觀，自然萬事徹。師又叱曰：學落花流水去。其僧不語。師曰：見如不見焉，知男女；心若無心焉，有罪福。大道不分男女，你別辨做甚。經云一體同觀，猶自着相。活潑潑地過去，應事若風嗚萬籟，鑑物似月照千江，若此之人乃高士也。僧謝而別。
　　師在靜室，有何御史訪師，問曰：老師坐靜，功夫若何？答曰：養拙而已。御史曰：百無所能謂之拙，似此如何修得仙道？師曰：予養拙者，乃傚古朴之拙也。是志誠守分，無為自然。《雷經》云：用誠似愚，用默似訥，用柔似拙，此也。使返朴歸根復命，知白守黑，能生智慧，出離生死，能成仙佛也。豈比百無所能之拙哉。
　　御史再問曰：心靜勝如室靜，境忘不若心忘，又要靜位何用？師曰：碧天秋夜月，無雲月更明。且室靜則外魔不入，心靜則內魔不起，內外清靜，表裹瑩徹，乃是道人活計。太上曰：不見可欲，使心不亂。仙真云：外境不侵，內神自定。此之謂也。
　　御史又問曰：道經云不失其所者久。此理何也？師曰：此理有三，宰輔、士庶、修行人，各有所得處，如若不失，即得久長也。且宰輔者，忠君利國，恤軍愛民，公正無私，剛柔兼濟，不失其所，即得爵祿久長也。為士庶者，懼國法，明人倫，治勤克儉，不失其所，即得家道久長也。修行人囂塵不染，世俗無干，一心清靜，三寶混融，不失其所，即得身命久長也。且各人身中有金樓玉室、靈臺絳宮、密戶生門、玄關丹闕。若不自修，漸至倒塌，主人無處安居，是失其所也。
　　御史又問曰：死而不亡者壽，何也？師曰：且修行人臨行之際，氣盡而道氣不盡，身死而真性不亡，巍巍獨立，湛湛若凝，境物不能引，造化不能拘，不轉輸迴，逍遙自在，亘古長存，此者乃無窮之壽也。常人則不然，色身有限，天命有期，四大分張，一真散亂，被日前愛境所搬，造化推遷，作主不得，引入胞胎，隨業受報，輪迴往來，不能停息，所以不能久長也。先師云：色身數限有盡，法身久遠無窮，認得生前面目，依然明月清風。姬真人云：形可忘，天真不忘。不忘者，乃不死不生之壽也。釋氏云：凡相滅時性不滅，真如覺體離塵埃，了悟斷常根果別，此名佛眼見如來。此等之壽無有窮盡，然人不修不能到此地也。御史作禮而別。
　　　有鄧指揮，遣李校尉送紫竹杖與師，乃回頌一首：
　　黃芽從地長，翠葉苦天凉。皮膚渾似漆，心內勝如霜。節透虛空界，根蟠古道場。賢哉親採得，智者敢承當。入水知深淺，登山有主張。打開生死路，驀直入仙鄉。
　　李校尉受詩頌，拜而問曰：昔日誌公和尚，因何於拄杖上掛拂子剪刀尺，何也？師曰：此是不語禪，亦乃譬喻？示人自參自悟。予今語汝。且拄杖者，非手中之拄杖，比人身中之主宰。剪尺者，只是教人時時點檢，度量自己心中長短不齊整處，疾速剪去。拂者，拂去心上念慮也。此箇功夫，全在拄杖上，莫向外求，若是外說即非正道。若無念慮揮拂，若無長短裁截，那剪尺拂子，全然無用也，惟有拄杖常存。古云：青天雲霧散，獨顯一輪孤。師作《鷓鴣天》詞一首：
　　誌公不是凡和尚。拂尺剪刀懸拄杖。聖僧怎肯度量人，都在各人心地上。這消息，堪倚杖。收拾歸家由縱放。度量不齊須剪除，拂凈塵埃性珠亮。
　　歲戊辰八月望後日，師迴至華陽峪望鄉臺，入靜百日出環，乃作詩曰：
　　百日功夫妙更玄，略將消息向人傳。
　　木龍助起離宮火，金虎來跑坎北泉。
　　四大能將為爐冶，三尸善把鼎中煎。
　　煉就一團無價寶，神光射透九重天。
　　師至長安北關元君祠坐靜，有人譏師爐鼎已老。師笑乃作詩曰：
　　莫言爐鼎新與老，只在自家真實討。
　　虛中採得紫靈芝，便是長生不死寶。
　　師出環，作詞《無夢令》二首：
　　百日如磨寶鏡，塵盡清光徹瑩。照見本來真，有路通玄達聖。真靜，真靜。自有神明表正。
　　又
　　百日功夫了徹，打開已先關結。冷地一聲雷，海底紅光焰烈。合別，合別。玉館瓊樓添雪。
　　師在元君廟，有西蜀海福禪僧參師，問曰：昔日有僧問東門，三轉語云：世尊在靈山會上拈花示眾，迦葉微笑，果是如何？東門云：賣金逢着買金人。其僧云：假若都笑，若何？東門云：作箇普同供養。僧云：假若都不笑，若何？東門云：留得行貨在，須有便錢使。請問此如何說？師曰：且東門老他本慈悲，你自迷惑。世尊拈花是親手分付，迦葉微笑是覿面承當。若都笑，乃是法平等，無有高下。又云草木盡明圓覺性，山河普現法王身。若都不笑，即江河徹底凍，水泄不通流。又云白雲歸洞府，長天共一色。僧悟禮謝。
　　師至華陽嶽廟，有善士張秉彝參師，呈《西江月》一詞云：
　　父母愛慾一點，陰陽造化身軀。
　　被他搬弄數年餘。未得全身歸去。
　　今日遇師指教，往日空費功夫。
　　言下一悟嘴盧都。全藉神明佑護。
　　師乃賡云：
　　不昧真靈一點，從他仙骨凡軀。是誰搬弄數年餘，不識強言來去。未悟求師指教，了了何用功夫。心休不必嘴盧都，自己神明暗護。
　　師在華陽靜室，有客問曰：飲酒不醉者如何？師答曰：性有主宰，酒不能亂。客又問曰：筵宴動音樂者何？師曰：樂者，樂也。乃歡悅開五臟而舒暢也。孫真人《養生篇》云：脾家好音樂，聞之則脾磨。客又曰：世樂與仙樂同否？師曰：世樂者，乃宮商角徵羽，鄭衛之音也。亂其耳，動其情。仙樂者，是物外之清音，正其心，定其神。聽世樂則放蕩婬邪，聞仙樂則和氣頤真。客又曰：何謂仙樂？師云：無孔笛，無絃琴，此樂不鼓舞而自嗚，不吹噓而自聲。太上云：五色令人目盲，五音令人耳聾。目盲何以翫太虛，耳聾何以聞仙樂。客喜作禮，問曰：世人作樂，道人作樂乎？師云：世人乃放蕩之樂，道人即真歡真樂，非放肆也。仙真云：真樂真歡飲醍醐，不須沽，高唱無聲曲。師作詩曰：
　　世樂非真樂，仙音有妙音。世樂人偏喜，仙音神最欽。世樂有窮盡，仙音無古今。賢人聽仙樂，須是合天必。
　　或曰：內丹之藥，煆煉工夫。師曰：用精氣神三味，使文武火煅煉，不可太過，不可不及，須要停當，子母相守，歸于黃房。乃作詩曰：
　　藥用三般物，收歸鼎內煎。煉成無價寶，皎潔掛長天。
　　師遊處所詠詩詞歌讚
　　戒世詩
　　世途泥水大，失腳便遭傷。拄杖休輕放，步履要隄防。
　　常行平正道，休臨陡峻崗。無陰樹下坐，不扇自清凉。
　　示眾
　　四大如房屋，六門也要堅。梁端基址正，墻壁更完全。
　　狂風吹不倒，慧燭鎮長然。主人開正眼，便見洞中天。
　　題錦屏山
　　錦屏常有四時春，不染人間半點塵。聖漱退水天行雨，神風起處冷侵人。
　　青松翠相為知友，明月清風作近鄰。閑來靜坐忘機處，不覺神遊到紫宸。
　　三教一源
　　道冠儒履釋袈裟，三教從來總一家。紅蓮白藕青荷葉，緑竹黃鞭紫笋芽。
　　雖然形服難相似，其實根源本不差。大道真空元不二，一樹豈放兩般花。
　　勸勉
　　休誇精細逞樓儸，樓儸使盡復如何。日當卓午猶低下，月過中秋漸次那。
　　正在崢嶸尋出路，莫教贈蹬落風波。玉堂金谷成何用，到頭赤灑一身多。
　　自詠
　　山居老拙禮多村，麄言細語不堪論。眼界雖昏心不昧，耳根然鬧性難渾。
　　恬澹家風偏有味，清虛境界果無痕。祇因吸盡虛空髓，得見當初元始尊。
　　行
　　生鐵拄杖手中拖，兩腳無拘信步那。白雲本是無心物，往來豈怕遠山多。
　　住
　　善惡雙忘事不干，無來無去湛然安。其間一點真如相，爍爍光輝不受瞞。
　　坐
　　巍巍不動自清閑，留得功夫養內顏。非是死灰并槁木，一輪皓月照家山。
　　臥
　　放下四大得安然，兩腳長舒睡不顛。近來學得希夷法，半夜三更日在天。
　　指迷
　　牛兒犇走遍山川，智力調柔緩緩牽。待得回頭賓伏後，安然養種在丹田。
　　又
　　猿兒沈睡不須牽，良馬歸來真用鞭。固守金欄好收養，自然化作紫金蓮。
　　又
　　這點靈光本不移，只因着憶墮泥犁。若能放下無塵垢，性月高懸照祖基。
　　又
　　若還捉住太虛空，頭頭物物總相逢。撒手那邊人不到，超然獨步妙高峰。
　　餅
　　剝去皮膚白似銀，陰陽煅煉兩調均。請君見面休空過，免作尋常飢餓人。
　　栗
　　芻如刺蝟葉如藍，不許時人造次餐。直待虛空開笑口，自然輥出紫金丹。
　　網兜
　　不存涓滴不招風，提起分明竅竅通。因師結就渾身眼，繩繩貫串太虛空。
　　照路燈
　　週圍紙護竹編成，當中點起甚分明。四面八風吹不入，照見長安道上人。
　　黑豆爆
　　默地翻身跳出來，不教灰火久沈埋。黑漆布衫全脫下，黃金體相出形骸。
　　搧風袋
　　心內虛空便氣通，不勞吹力自生風。匠手掌中輕扇動，焰焰爐內自通紅。
　　觸窗蠅
　　求出尋光觸紙飛，不能透過轉狐疑。若肯回頭還舊路，豁然便有脫身時。
　　撲燈蛾
　　為愛紅光着意投，焦身爛翅尚無休。退步便有清涼處，爭奈旋飛不轉頭。
　　拂子
　　時時不離親手內，刻刻常居掌握中。一拂了然無□□，□王穩坐太虛空。
　　清凉傘
　　一朵青雲上蓋張，行步不離手擎將。看他冒暑紅塵客，有者身心得自凉。
　　鞋
　　步步常隨大道行，不踏泥水共深坑。忽然踏著家鄉路，脫下安然了此生。
　　〔中昌〕迎仙客#1
　　出家兒，要心堅。訪道參禪早向前。休懶惰，莫改遷。百年光景，霎時容顏變。
　　既出家，早求玄。莫戀浮華被業牽。降意馬，鎖心猿。清虛寂靜，得見元初面。
　　學道人，聽我言。休睚明年又後年。急下手，鍊汞鉛。金丹成就，得步長生殿。
　　混元珠，人人有。不遇明師難下手。被塵蒙，怎判剖。得來免了，累刦殃和咎。
　　混元珠，人少識。只為自家生荊棘。業綠深，難用力。請君尋師，早早求消息。
　　這顆珠，不染塵。十二時中不離身。憑功行，養氣神。忽然進出，三界光輝映。
　　滿庭芳
　　這點心燈，風吹難滅，亙今亙古常明。愚昧不見，幽暗不能行。不用清油黃蠟，
　　能剔起、普照分明。君知否，皆因着境，迷了本來程。
　　我今纔說破，休教外覓，內治均平。慧風起處，雲散天晴。
　　杲杲紅輸徧照，陰魔滅、大道圓成。常晃耀，破除黑暗，普救眾羣生。
　　喜遷鶯
　　圓明本具。奈愚人不省，自迷自誤。執着塵情，轉生顛倒，那肯抽身回顧。
　　本來這點靈光，箇箇不知出處。迷真趣。把荊棘錯認，靈椿覺樹。
　　迷了長生路。展轉沈淪，何日心開悟。今日朱顏，來朝難保，不可等閑虛度。
　　急急下手尋真，莫被纖塵染污。心堅固。長安大道，必然穩步。
　　修真養命歌
　　付語玄門學道子，火急回頭救自己。百歲光陰反掌間，撇下皮囊何依倚。
　　失陽神，作陰鬼，輪迴販骨無停止。自家性命非等閑，休得將身輕棄死。
　　甚為性，甚是命，神氣兩般為本柄。收拾歸來做一家，不久默默通賢聖。
　　修真法，也無多，只要忘機煉睡魔。靜定惺惺神不昧，養成真體出娑婆。
　　養命訣，要忘言，如籠蒸物莫教掀。下面陽火休斷絕，漸入長生不死門。
　　精比油，光比神，氣比燈焰盞比身。油滿焰輝澄心正，分明照見剔燈人。
　　若廢一，便不然，黑洞洞地過流年。來到寶山空手去，失卻當初買命錢。
　　惺惺漢，聽我說，和合一處無令缺。煉就金丹千日功，生死輪迴皆透徹。
　　脫凡軀，換仙骨，金毛獅子進出窟。一道威光爍太虛，不與狐狸同出沒。
　　法王種子也非難，狐狸之輩隔千山。敬信賢才試拈看，將來必定列仙班。
　　自歎歌
　　自從脫俗出塵時，心心念念常如一。誓願玄門有悟期，愛海之中救沈汩。
　　初出家，難下手，放放蕩蕩來往走。秪道身閑便是道，豈知倒惹來生咎。
　　猛靜思，忽參透，教門粥飯難消受。既是出家要了心，心不了時還依舊。
　　志本堅，念又切，尋師訪道無休歇。正遇中秋夜深時，蒙師對我叮嚀說。
　　謝明師，指過日，輕輕快快行真實。似此優游度歲年，終未得箇長生術。
　　涉山川，常戚戚，直要求箇真端的。驀然信步到蕭山，幸遇白雲師父識。
　　耳邊言，轟霹靂，暗地試來便得力。從前事業盡掀翻，再後更不他方覓。
　　行也好，坐也好，行住坐臥無煩惱。二十餘年作貧子，今朝舉住身中寶。
　　紙屏風，全打破，逍逼自在隨緣過。從他紐捏百千般，饑來喫飯困來臥。
　　自思惟，昔日言，欲將妙典作舟船。爭奈許多沈水漢，隨波逐浪實堪憐。
　　不回頭，難提挈，薄福無緣業不徹。此舟過了更無船，他日茫茫風浪別。
　　空費紙，空饒舌，無箇男兒肯决烈。只求口嘴不依行，尋思眼中空滴血。
　　何無垢，何無垢，不如歸去合着口。待得因緣會遇時，從空再展挈雲手。
　　休休休，罷罷罷，善惡一筆都勾下。爭如保養自家珠，留得光明神鬼怕。
　　再省言，再省說，免得區區費唇舌。尋思世上少知音，且向幽巖守愚拙。
　　數載絲綸今日收，輕輕撥轉釣魚舟。一任洪波風浪生，蘆花深處且藏頭。
　　慵懶歌
　　古今世事都參破，所以教予心懶惰。任君名利往來忙，更不抬頭覷那箇。
　　你自忙，我自坐，從他來往如推磨。忙人誰肯放心閑，閑中自有真功課。
　　非是懶，我愛簡，時人笑我多單板。祗因單板得安然，烈破項門開正眼。
　　勤處懶，懶上勤，雖然同世不同羣。每日河車搬運轉，三關一撞氣氤氳。
　　正道行，邪僻止，他人愛處我不喜。我今行處誰肯行，你若肯行契天理。
　　不修外，祇求內，如蚌隱珠明似昧。一朝蛤破出塵埃，現出光輝無障礙。
　　動中靜，靜中動，恍惚豁開白玉洞。迷雲散盡月當天，捉住虛空顛倒弄。
　　行也閑，坐也閑，行住坐臥得開顏。時人笑我多癡懶，因懶跳出是非關。
　　道無言，本無說，因此韜光學愚拙。用巧不如藏巧妙，留得光明常不滅。
　　外明不若裹頭明，保養完全道自成。待得一聲春霹靂，透過蓬萊十萬程。
　　讚道德真經
　　道德真經字五千，行行句句妙通玄。學人達得如斯理，不用乘鸞上九天。
　　讚法華妙典
　　六萬餘言字字明，光輝三界破幽冥。學人若要超生死，盡在蓮華七卷經。
　　又
　　這卷真經妙法華，三車火宅喻偏嘉。掃除糞穢明珠現，翻身便到法王家。
　　讚清靜經
　　太上金口義玄真，明開妙道絕纖塵。學人依教忘情後，便是蓬萊洞裹人。
　　讚般若心經
　　這卷心經本在心，迷人枉向外邊尋。若能放下全無礙，霎時大地變黃金。
　　別眾
　　八十年間幻化身，今朝歸去脫凡塵。稽首玄門諸道友，各人寧耐保全真。
　　辭世
　　四大假合本非堅，暫來塵世結人緣。今朝緣盡歸空去，何日重將古教傳。
　　冰泮雪消還是水，形亡神去復同玄。有人更問家何處，依舊還歸象帝先。
　　隨機應化錄卷下竟
　　#1以下六首是散曲小令。