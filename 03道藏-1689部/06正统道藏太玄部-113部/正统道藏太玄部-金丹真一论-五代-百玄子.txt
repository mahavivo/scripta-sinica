金丹真一論
　　經名：金丹真一論。原題百玄子撰，約出於唐末五代。引迷諸家丹訣，論外丹法。一卷。底本出處：《正統道藏》太玄部。
　　金丹真一論
　　夫靈丹之源，稟乎真一之氣。論曰：真一者，大道之源水也。水者氣也，氣者道也。道本無名，因氣生質。
　　質者，有形之物也。道始無形，從一氣而受化，化及有形，形者名也。故曰：道本無名，而強名曰道。道本為一也，一者母也。一能布化，生成萬物，利用天下。太上曰：布一名於天下。几遇大丹，莫不尋本求末。本者真一之源，為之母也。子者丹也。營丹之士，莫不求乎真一之源而化氣成子。神丹之妙，見於此矣。
　　形質既分，清源有異。
　　請者，黃芽也。此芽能輕能浮。濁者，鉛也。此｀鉛能沈能滯。大茅君謂青霞子曰：鉛沈銀浮，謂之黃芽。亦日鍊秋石，亦日黃芽。几經鍊九轉神丹，鼎中須分清濁二氣飾方悟造化之權。二氣者，一氣全陽，守六爻正位。一氣全陰，亦守六爻正位，定陰陽兩全之義。《陰君還丹賦》曰：至道還丹，陰陽兩全。化瓦礫而成金，度几人而作仙。此芽鍊至九鼎，方為老芽，始堪入用。丹書曰：黃芽者，造化之終也。況老陽之芽，神氣方足，堪用作丹也。
　　數起北方河車，
　　車者，還丹日數也。謂言行火須滿三十日，要法逐月節度，運火勿停，陰陽各半，互相受用，氣行一周，丹轉一次，始起北方復卦，從陽爻運氣，而終十月，陰陽數足矣。
　　定神水之受用。
　　几運大丹，先定神水華池，為之受用，得水方與真鉛同類。丹書云：同類氣合，相須如神。若鉛不真，神水無以能受。仙家所忌。忌類不同，是以先定神水，後議真鉛。《參同契》曰：若鉛不真，其汞難住。几稱汞者，是神水華池也。此氣若非真鉛，無以制其汞。汞若得伏，有諸異名，且非獨汞之名。一名流珠，一名金液，一名金漿，一名玉醴，一名紫遊膏，已上俱是神水華池中真鉛也。真鉛真汞，二味華氣，凝結成丹。丹家先定神水華池，為之受用。修丹之士若明神水華池，定知仙路不遠矣。大丹不得神水，無以變其靈通。神水不遇真鉛，無由吐結精氣。二物相合，乃成還丹。
　　論曰：水數屬一，含氣混真，配位而黑，得合真鉛。
　　真鉛受性，養在北方黑氣。黑氣即神水是矣。
　　此鉛含光隱邇，造化自然。
　　真鉛含五色之象，道家每三百六十時，一度開鼎，添合銖兩，便見其靈異，時黑時白，或黃或紫，或紅或青，應金木水火土之正位。《陰真君流珠金鏡》云：一物有五彩，永作仙人祿。又云：鉛含五彩，汞吐三花。二物合體，名為河車。河車是丹之異名也。
　　或沈或浮，能有能無，散即潛龍，聚則秋石。《金虎元君訣》曰：浮沈恍惚，渺邈如雲，其中有精，可以經綸，似有似無，難辯素真。
　　此乃元君指顯真鉛，有此浮沈變化之妙。
　　論曰：浮沈者，鼎中收結也。結精華之花，透出其上，謂之輕浮之精華，又名神符白雪，又名鐘乳，又名馬齒欄干。俱是黃芽一體，鼎中變化異常也。營丹高士，若運玄功及此，定知九轉神丹，全科畢法在乎手矣，可以將近仙都，名標玉籍。
　　已上並是黃芽運化之道，殊聖之功，仙家貴重之事。
　　黃門侍郎蕭子雲大丹歌曰：千言只為祕黃芽，萬卷方書說閑石。論曰：黃芽未入鼎已前，先須定時日，化鍊黑鉛，以騰倒精華之氣。又輕浮者配合青龍，同入金鼎。雖入金鼎內，猶是未分清濁。何故，蓋未受造化正氣，憑何節令推遷，擬分清濁。此須是治丹之人，妙運五行，能驅造化，審看刻漏，進退節符，黃芽始可化成。其或水火數差，漏刻無准，陰陽失度，氣候不交，黃芽萬一不生，斯乃理丹之人慢怠，差其候也。茅真人謂青霞君曰：陰陽不能順，畢竟不生牙。斯乃道家共禁之法，恐洩天機。且見今人鍊藥，擬效長生，不知靈丹之源，妄認朱汞。
　　世上多俟認朱砂，用此為汞，更以鉛花合造，燒緞為丹，傷人之命甚矣。
　　且自古高真之士，不無丹書仙經，洞文藏經，眾真內禁聖訣，備顯人問，開露玄意，引接後人。凡舉大丹，先具清釜之鼇，丹井醴泉，是修丹急務之要。未審今人鍊藥，以何物為真鉛，如何是神水華池，井鼇之用。而配眾仙相繼，丹成之後，各有丹井具存。當日若或無用，豈真聖造化無端，惑亂後人也。且如內禁訣中，凡丹井成後，無令雜穢使用，水脈定後，更宜換之，滌去滯泉，然後任露天通，星月照之。大凡井水，或有沙虫，視之不見，但以金銀寶器盛之，旬日虫化為腳。
　　注云：如道家未辦，但以通油新瓶器盛之，以蠟紙封頭，勿令塵入耳。
　　水性既定，土氣已收，方取合丹。凡造丹井，若得石腳泉青白色者，元是陽脈之水，運丹復靈，若值青泥黑壤、黃泉赤脈、鐵腥味驗，有此之象，並有水脈交雜，陰壤積滯，土氣昏濁，不任鍊丹，宜須別造。但得清泉味甘而醴者，切宜寶之。已上內禁訣中論丹井第十二篇論曰：且水者，利生萬物，五行之首，北方陰氣一也。故言水一火二木三金四土五，五行之數，一以貫之，始自虛無，從無入有。
　　綠水是虛無之體，故言從無也。入有者，從此虛無氣中，運五行造化，忽生還丹，故言入有也。
　　從有返歸於無。
　　其丹雖然有也，遇換鼎器之時，是逐月添合青龍，乳育白虎，還復無也，故日歸於無也。
　　還返數終，神丹自睹。
　　鼎中靈藥，數轉已足，滿鼎殷紅，又如血滴，中有白酥湧起之狀，惟聖與賢，莫測靈通變化也。
　　隨日月之變遷，順五行之情性。且如十五、十六日月正圓，明丹亦氣盛光明也。月將虧損，丹亦伏藏收結也。如是返覆之數，九轉皆總如斯。凡丹書云九還七返者，此之謂也。
　　九為陽氣之初，七為太陰之始。几運大丹，並須陰陽對用，昇降輪還，九六爻變。《易》曰：乾元用九，天下治也。又曰：用九，乃見天德。是以治丹之象，並奉天時，合節須節，合行即行。《易》曰：天地節而四時成，陰陽節而萬物生。所以丹家盜之，一如推化萬物，變移種種奇異，花藥紅黃，枝條垂布，俱存鼎中，聖人效之變化也。《易》曰：天地變化，聖人效之。天垂象，聖人則之。几治丹言運符節者，此之謂也。還丹得不生焉。已上明論注解九還七返大義，俱是還丹成熟之訣。丹若不節不剋，不止不殺，無能成寶者哉。又丹書聖人類天地萬物之情，窮陰陽配合之道，治符造化，盡妙五行，春氣發而草木華，秋氣收而萬物實也。
　　《太易丹書》云：還返既老，精凝不飛。若以朱砂抽汞，鉛花取芽，八石三黃，五金雜類，此俱不入大丹之源。但可以制伏，變化黃白，添為世寶，濟貧助道，救接孤危。若將此頑滯之物為丹，奈仙經云：朝服一刀圭，暮可生羽翼。料玆頑質，必不及斯。且朱砂水銀有質之類，又經火緞，陽毒相含，服之發渴爛腸，喉結如火，千萬莫能療，五藏已亡，萬金之身誤傷何苦焉。馬明先生曰：還丹者，見水歸水體，入火復金液，服食如風雨，消融歸百脈。
　　還丹從漿液化，故言金液。可以融百脈，服之注灌百脈，疾如風雨，驅除邪氣也。
　　陰君曰：無質生質是還丹，凡汞凡砂不勞弄。論曰：無質者，虛無之氣是也。此氣呼吸動靜，騰躍伏藏，非離母也。母者水也，水合真鉛，配為華池，華池便是丹田也。丹書云：用鉛不用鉛，鉛是舊丹田。既產其丹，名為生質，故曰無質生質是還丹。論曰：水雖有形，終而無質，神仙以法制之，能生質也。生質之由，始綠昇降致玆有也。
　　昇即鼎中陽氣上騰，降即壺中陰氣下結也。
　　論曰：丹處虛無者，與蠹籥而伏華氣是也。
　　河上公云：索籥空虛，故能有聲氣者也。
　　一氣純乾，全行陽道。一氣純坤，全行陰道。並是陰陽交媾，二氣成真，真者丹也。丹者凝結之象，紅液是也。
　　丹成故非檀末之形，俱為紅液之象也。
　　訣曰：切在先憑刻漏，晝夜無差，或退水進火之時，俱在午前分漏，焚香勿絕，仰告上真，乾火盛明，恐鼎有失。
　　亢龍有悔，是此時也。治重剛之險，九天之德，莫盛於斯，故日乾火盛明也。
　　不可輒拋藥堂，專聽龍吟盛位之聲，審察陰陽調理之候，或聞雄聲稍武，
　　武是亢龍之火，純陽也。綠陽道將退，未免進火，應其時數也。須滿鑪之火得，不憂玆驚失，又慮鼎器難禁。有此雄聲，切在小心，以時消息也。
　　暫開午門。
　　午門，是下次進火之門。納陰之首，暫且開之。放火氣伸緩，侯聲稍和，清幽絲竹之類，卻掩之，氣和者也。
　　微通火氣，其聲清幽，徐而復掩，又恐歇氣，多時節滯，神丹變化。
　　自此已上俱是乾道變化，治丹君子善守護持，方保貞吉。
　　訣曰：其次遇進水退火之時。
　　時在娠卦，治一陰而御五陽，乾元亨利，萬物資生，承順乎天，乃終有慶也。
　　履霜堅冰，陰始凝也。盛暑雷震，息以威蘿。芽體漸成，循善無失。漏應二更，貞而復吉。《太易》曰：娠結其瑞，雪霜其素。胎滯濛肥，陰為陽主。道之樞機，伏藏為虎，履霜光耀，堅冰寒沍。此時丹漸凝結矣，神水已變，大道功全造化，既成黃芽，鍊徹九轉，靈質可觀，號曰老芽，以玆方熟。
　　黃芽澄鍊須熟，方堪入用，鍊化為丹。太一真人玉壺頌云：十月霜飛雪又濃，黃芽內熟色顯顯。修丹若見黃芽熟，安得不思金虎龍。是知黃芽九轉方熟，或如欄干鐘乳，疊石嵯峨，科計萬條，絲文馬腦，玉柱玲瓏，種種靈異之象，直候九轉將足，收此靈芽，上壇呈天，誠心仰告，弘願惟深。再鍊靈芽，願成大藥，晨昏朝拜，開啟壇爐，從此之後，志鍊還丹。
　　《參同契》云：黃芽者，是大藥之根基，長生之至寶。其奈孤陽之芽，未可獨立。水合陰陽，方為大藥。論曰：故知水者，大藥之宗，內固營丹，外化萬物，合陰合陽，神仙之母。太上曰：天得一以清，地得一以寧，萬物得一以生黃芽。得水改性換形，變為還丹，正名大藥。所以《參同契》云：孤陽之芽，未可獨立。水合陰陽，方為大藥。是知天機之事，不可得而聞之，玄誡也。論曰：水本非神，得數則真。故言神水也。此水莫不五行共化，四象相推，陶家之輸返，圓轉數極，知來者成化備矣。況乎真人，運造始而有則，終而有歸，兆之未萌，萬物斯睹，何難之有。如日月輸還，晝夜恆則。所以造成世界，化及人民無窮也。斯乃始得陰陽度數，運轉有恆無竭也。若言營造大丹，須藉感時相應，是以功殊物外，世法莫同，神水非神，從數而妙。又《陰符》曰：金丹之術百數，其要在神水華池。是知還丹得一，變化無窮，昇舉常個，永齊天地也。論曰：水性全陽形而能陰。置百斛於釜中，煎而乾之，顯玆無質也。而潤及於大地，百物生焉。何故有質也。此質盜天地正氣而生。經云：天地萬物之盜，俱是抱一負陰而生。斯乃並論天象化備，萬物有歸，故成就也。論曰：金丹化備，神水何歸。論曰：神水為，母，真鉛合胎。胤化於金鼎之中，盜五行之數應用，日辰旋運，綱斗相隨，符節催逼，其水自神，其氣降真，黑鉛吐精，金花湧生，俱不洩內外結為丹，此是聖人化備，還丹成質也。此質且非與地質而同其氣，聖人猶托易而明象焉。王弼注云：居中得正，極於地質，任其自然，而物自生，不假修營，而功自成，故不習焉，而無不利者也。論曰：何故不習而能利焉，豈不然也。但返乾數而復坤位，是以無所習也。旋路還鄉，始明於本，何憂末乎，故不習耳。此說並論天道常用，日月輪還，乾坤剛柔，以時消息，象數所由，盜而用之，賢賢相受，世人罕遇。故經云：萬象不能逃其數，而況於人乎，況於鬼神乎。此律曆數不能契者，自是人之味也。聖賢之道即不然。《陰符》曰：天性人也，人心機也。立天之道，以定人也。所以易天心，關造化，返五行，運八卦，定節候，分晝夜，此乃天之機，人之盜也。得不宇宙在乎手，萬物在乎身，沖天之機於人而見矣。玄象既明，還丹成矣。論曰：元陽子云，乾天為陽坤為母，南方朱雀北玄武。年終歲久俱成土，時人何處尋龍虎。土者是有質之象，德居黃位。黃位是九九數滿之義，化物已成，得土之號，是丹牙也。謂土能剋水，是消化鼎水之大義，聖意明顯，水歸土也。故非地土之土也，是丹牙之初體，得白虎之號，能噙食青龍。丹書云：龍虎相噙復相吞，立生定位此中存。八節運移寒與溫，看看漸變黃芽根。故知黃芽屬土，能消水也。論曰：水無滯質，含氣混真，精華既結，金液復凝。丹書曰：金液大還丹者，此是也。世人不悟，亡家失業，罔測此焉。論曰：所言金丹者，故非金石之類為丹，借位而呼之，稟西方之色，而本素也。《參同》曰：丹砂本素元非赤，四季排來在南宅。綠南宅是納陰雌、降女子之脈，脈聚而赤，陰氣紅澤，行血信也。徐君云：男氣白精，女氣赤血。乾道為男，坤道為女。聚氣成胎，納陰為主。丹至納陰，始變其色，元非赤也。故經云：丹砂本素元非赤。秋石者，亦向前說白石也。白象西方，故日秋石。論曰：凡開啟大丹，取金旺之象，白露為首，旺於酉地，此是金水氣正澄，鍊煎金秋月圓盛，金花滿盈，是煉丹之時候也。魏真人曰：採有日，取有時，世人用之而不知。況乎古仙鍊藥，但取金氣圓明，蟾光滿盛，真人共用，萬一皆同無二也。又曰：金丹得水互兆滋，隆起自虛無，從無生有。凡運金丹，須明真一。真一者，水也。育丹為母，真者氣也，氣為道化。
　　化者是行氣之義，直侯氣足，方名為道。行氣者，二氣是也。
　　況乎非遠，目前可見矣。包真人云：真一法朝，日在眼前。太上曰：大道汎兮，其可左右。萬物恃之而生，生而不辭，又何遠乎。又經曰：母藏子胞，子隱母胎，知白守黑，神明自來。
　　白者，西方金也，金者便是母也。黑者，北方水也，水者便是子也。知有西方金也。丹首起北方壬癸，壬癸是水也。經云：金胤於水但安水，叉存其丹，斯言黑白二義明矣。故丹書云：知白守黑，求死不得，此之謂也。
　　青霞君云：水為凝而納火，金消散而入水，水火之氣相蒸，金形相轉，往而不定，上下無常。水得火而昇，金得水而潛，相須變化，凝結氣中，又何朱砂潛火，水銀結霜。丹書云：畫鏡照膽，登山網魚，何日獲之。夫煉丹煉神水，有水始生牙，火釜燒金藥，金藥是三花。
　　金虎元君云：鍊三花但去其玄色，色歸西方之色正白。經云：潔白見寶，可造金花矣。
　　此花入鼎，須憑刻漏，始分清濁。如無漏刻，靈芽不生，三花入鼎。歌曰：入鼎須憑漏，無漏不成丹。如盲奔卻杖，聾者抱琴彈。
　　大丹無漏，如盲者奔杖，無以能進。雖加喊水火，奈時候不正，默而·不分，又何定氣昇降，如聾者彈琴，自不能分別也。
　　論曰：漏者便是此日直符，使者符到奉行，算陰陽水火正數，一進一退，定其斤兩，合日辰，應運金·鼎，先定天地時而後行事，順天地也。《陰符經》曰：陰陽相推，而變化順矣。論曰：且如此日陽時將至，漏已來報，即稱太陽應數，累功成乾。其或陰時將至，漏已來報，即稱太陰應數，累功成坤。如是乾坤俱備，陰陽兩全，奪天地造化之功，盜四時生成之務，鼎中靈藥，萬一成真，紅液流珠，天人共愛。論曰：已前分漏，時在運火，牙必成矣。時在運丹，丹必成矣。並同玆法天象成形。又《紫陽金碧經》云：還丹之道，與九鼎法同，神水化功，更相運入斯。乃前九鼎煉牙，後九鼎煉丹，故日還丹之道，與九鼎法同。《周易參同》曰：漏刻未過半，魚鱗狎獵起。如是明分刻，漏顯配五行。晝夜玄功，應運符節。
　　經云：符節者，是分管此日十二時之候也。晝夜應運，曾無暫停，至道神功，准漏消息，陰陽變化，恍惚而遷，水被火逼，時不相容。故元君曰：恍惚變化，在於當時。
　　《參同》曰：隆冬大暑，盛夏霜雪，二分縱橫，不依漏刻。此是《參同》聖意，微密之妙旨也。訣曰：若運丹昇降之次，輒勿暫拋藥爐，聽察吟聲，調燮火候，進火稍麓，前功恐失。
　　失者，是火數與時不相應也。春木未滿，夏火已行，夏暑炎炎，卻行冬令，此是掌爐之人懈怠之過也。
　　是何灰暗日久，火養歲年，顆塊朱砂，猶言未伏。論曰：且如金液之丹，是金華之氣凝結而成，人得服之，流胤百脈，駐顏返老，行疾如風，萬災莫及，龍神仰敬，土地護持，服之歲月，別有異常之事。
　　服藥三年，別有真聖靈異之事。
　　更資陰隱，直候上昇。此是九轉金液，凝結化為還丹。豈是朱砂作粉，水銀為霜，恨之甚矣。是謂學不稽古，暗詳經論，以意自裁，背道返德，萬家傾產，一無可成，實為世愚，孰能開悟。而況前賢後聖，大丹理貫一源，故無二三，盡明真一，妙算五行，鑽簇陰陽，潛運寒暑，仁賢相授，廣業經綸，知鉛汞之根源，定水火之大數，如斯明白，始可經營矣。訣曰：且如脈同一身，漏行百刻，時隨漏應，准刻定時，漏既不得，丹隨時變。
　　此一法眾仙共禁之訣，荃蹄之義，息忘經綸，途遠妙極之理，神明丹中要義，無過此訣矣。
　　《太易》曰：一日有十二時，陽六時，陰六時，便是時計之數也。轉運輪還，時內消息，又如何頑心度日，弊意彌年，一向灰暗，將延歲月，故堪取笑，實謂痛哉。可惜光陰散亡，學仙之士，請細詳焉。且如定氣分節，大凡五日一候，計六十時，禽類胎卵，應節變遷。書云：後五日，雀入水化為蛤。後五日，野鸚入水化為蜃。後五日，鷹化為鳩。後五日，田鼠化為駕。制不自由，時至化也。理丹玄象，運化亦同。後五日，神水冰丹形變，斯乃天時共造，律曆同遷神化也。
　　諸聖玄意，丹家多議，此一科也。
　　又聖意一科，且如今日直符，開啟運丹，復卦為首，起火子位，發爻通靈，而終於已，純陽也。妮者，納音之首，收攝元氣，而終於亥，純陰也。此日行火大數，理乾坤二卦，變一十二爻，計一十二時，時數之內，有陰有陽，有明有暗，有動有靜，有進有退，昇降隨時，周而一匝，鼎中靈藥，隨卦變通，五色流光，天人共賀。此訣外鐫金簡，內寶存心，凡傳於人，賢聖相授，齋修重誓，莫妄輕洩。乃元始玄言，畢法金科，勿違師誠。茅君誠文曰：天門開，地戶閉，聖人機密，勿妄漏洩。妄洩真訣，殃及絕滅。豈非容易哉。
　　又云：得者不洩，洩者喪德。付之以言，誡守玄默。
　　論曰：若得藥源，萬一成矣。必利眾生，且非一人。
　　此藥得成，有全家拔宅之功，非獨一人昇舉也。
　　且見今人煉藥，雖有其言，而無其實。朝朝說道，日日言丹，究論真詮，罔知聖意。如斯暗昧，自尚未能，孰為利眾，而全家昇舉者哉。經云：若昧藥源，一身難存。若明神水，全家歸真。
　　神水聖石，一龍一虎，二物知宗，神仙之倡，此之謂也。
　　論曰：得者日學日新，
　　但得藥源，經營有神，一月一合，開鼎沐浴，觀其顏色，漸睹幽深，鼎鼎見信，轉為玄功，其道日新，可見重矣。
　　迷者日學日昏。
　　迷者錯認朱砂水銀，便為大藥，千燒萬緞，如末如灰，罔合經綸，無由取信。既差玄旨，轉益昏迷，皓首如絲，何以開悟。其道轉加，日昏迷之甚矣。
　　推道守一，
　　推道紀鋼，妙在守一。起甲鑽算，春令發揚。經云：三五之道，天地常用，以時消息，巡歷后土，歸於中官，其數見五。三五與一，天地至精，可付口訣，難以書傳。大丹之要，非數莫能知其神。神水華池，非真鉛不能合其道。若明守一，已知大道綱紀，無不盡者也。
　　皇天無親。
　　上天普育萬物，愛人最深，玄象天機，與人相合，道成德就，玉皇可見，惟道可親，昭于上帝也。
　　我命在我，
　　非天制我有其生，非天縱我亡其壽。三才永固，各保元精，惟人攝養多乖，不悟營修大藥，上天明鑒，法象昭然，大道經管，丹書遍載，自無志學，負己辜身，棄命如泥，卻為鬼物。且積修而難得者，莫貴於我身。因循而易失者，不聞於仙道也。況且真鉛不遠，百姓日用而不知。大藥非遙，滿市黃芽而莫測。几夫不學上士難傳，而況常人有言，大命由乎天也。如斯不悟，何以聞之。若言命既由天，子之服毒，何政死乎。歷觀今古得道者，千萬餘人，始自常夫從學，安得玉皇垂詔，白日沖天。故知求生者，叉遂其生，昧死者，任從其死。昇沈得失，未可言天，我命在我者也。
　　非丹不存。
　　塵病下士，恣慾飲酒，腥羶血肉，沈滯五臟六腑，穢氣蒸薰，身重百斤，何以輕舉。若非金丹妙藥，無以滌蕩，神藥一化，返老為童，位列真人，名標玉籍，與天地齊休，若非金丹，不可存也。
　　鍊之可久，
　　運造神室之丹，且非一朝一夕之功。几九轉成牙，九轉成丹，開啟造化，須處名山，同道數人，晨昏資備，藥室壇鑪，穿砌井寵，二時朝拜，齋粥資修，志念歸真，神明如一，實非容易，歲久方成，故日鍊之可久也。
　　餌之長新，
　　服藥之後，三屍之蟲漸去，還精補髓都全，暗室有光，童顏日盛，精神爽異，道氣吉祥，五嶽靈真，自然而會，神魂徹視，玉髓全身，趣戲仙都，故曰長新也。
　　數通即化，
　　聖人鍊化靈藥，大數運通四時，春季發而萬物生，夏季旺而火炎盛，秋季收而金實，冬季伏而水凝，丹家制造，但得通此四時行氣，金丹自然變化，故日數通則化也。
　　數極乃神，
　　言數之極滿也。但論陰陽數滿，藥方乃神。陰極則陽潛，陽極則陰屈，二氣互用，道之自然。又言極者，是窮變之道盡矣。乃得陰陽之道，極數者也。是神仙之妙，變化之法，故日數極乃神。
　　獲斯天機，
　　天下能事者，不過得道。得道簡易，莫出於丹。治丹之妙，擒制於氣。化氣有形，不過於數。數造金丹，三五與一，獲此天機，神仙事畢也。
　　永列真人。
　　世有數千玄衛，繼約萬端，若言永列真人。一粒還丹，昇舉霄漢。
　　金丹真一論竟