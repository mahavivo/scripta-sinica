太上洞玄靈寶天關經
　　經名：太上洞玄靈寶天關經。撰人不詳，似出於南北期或隋唐。言宇宙生成及天地境界，勸人歸依天尊。一卷。底本出處：《正統道藏》太玄部。
　　太上洞玄靈寶天關經
　　大道，妙用也。有太易，未見氣也。太初，氣之始也。太始，形之始也。太素，質之始也。且氣形質三具，而未相離散，曰混沌，是萬物未分判也。輕清為天，重濁為地。故造天地章云：老君者，乃天地之根本，萬物莫不由之而生成也。故立乎不疾之途，遊於無待之場，御空洞以昇降，乘陰陽以陶涎，抱無名之大朴，乃善貸而成焉。故於九萬九千九百九十九億萬氣之初，復列玄元始，而生天地焉。號無名之君，演自然之道，以化天地。經大劫一交，天地崩淪，又積氣御運，重立乾坤，號曰無上玄老，開導兆人。經大劫之周，天地復壞，又造化二儀，號太上老君，秉持仙籙，以度十方。至一劫運終，天地復淪，又託生玄妙，號高上老君，而混成天地焉。分別元氣，清者為天，濁者為地，太陽之精為日，太陰之精為月。復分日月之精為星辰，置二十八宿，布二十四氣，建八節、四時、五行，立五星，立五嶽，分五帝主之，日月星各立宮室，主理其中。以春夏秋冬輔二十四氣，復立三百六十名山、七十二福地以鎮地理。天地之氣交，然後人及禽獸草木，蝖飛蠕動，森然皆生，乃置立三皇五帝，胤冑百姓，更相產化。天地相去四萬八千里，東西南北相去萬萬九千里，日月各徑三千里，周圓各九千里。崑崙山為天地之齊，北辰玄君其上，北斗一星面百里，相去九萬里，如是置立，凡有九天九地焉。九天者，從下第一波利天，第二迦夷天，第三梵寶天，第四化應天，第五不驕天，第六寂然天，第七須延天，第八禪善天，第九鬱單天。九地者，自上第一色潤地，第二潤色地，第三色澤地，第四潤澤地，第五金粟澤地，第六金剛澤地，第七水澤地，第八風澤地，第九洞泉綱維地，此亦名九壘也。然天位乃多，今略舉三十六名，分為三界、四天、三清境域也。從下第一欲界六天。六天者，太皇天、太明天、清明天、玄胎天、元明天、七曜天是也。第二色界十八天者，虛無天、太極天、赤明天、恭華天、曜明天、竺落天、虛明天、觀明天、恭慶天、太煥天、元載天、太安天、顯定天、始黃天、太黃天、無思天、上揲天、無極天是也。第三無色界四天者，霄度天、元洞天、妙成天、禁上天。凡二十八天，名為三界也。次上四人天，有四者：常融天、玉隆天、梵度天、賈弈天。此四天名為種民天也。合前凡三十二天，並在三清之下矣。次上三天，號曰三清者，第一大赤天，曰太清境；第二禹餘天，曰上清境；第三清微天，曰玉清境；最上一天，號曰無上大羅高蓋天，謂包羅諸天，極高無上故也。通前凡三十六天，各立一帝。地亦有三十六名，各置一皇。是為三十六天帝、三十六土皇也。天地之外，其狀如雞子，又如車輪，元氣繞之，如日之暈，黃精之所散也。如是天地，各有五億五萬五千五百五十五重也。其中立天文地理，土水火風，陰陽之所，生育皆從我始，故二儀得之以分判，三景得之以光明，四氣得之以調和，五行得之以相生，江海得之以深澄，山谷得之以虛盈，道士得之以神仙，王侯得之以太平，品物得之以滋興，神祇得之以致靈，幽魂得之以開度，枯骸得之以發榮，寔上善之廣洽，咸享自然之福也。是知太上老君乃為元氣之父母，為天地之本根，為陰陽之祖首，為萬神之帝、君，為先王之柄蒂，為萬物之魄魂。陶冶虛無，造化應因，衿帶八極，載地懸天，遊馳日月，運走星辰，呼吸六甲，御制乾坤，改易四時，推移寒溫，驅使風雨，鼓奮雷雲，分別青黃，歷數虛盈，君臣父子，禮義備焉。論者以為：欲界之人，有陰陽色欲，更相產育；色界人言有色而不交，人皆化生；無色界人謂性識微妙，無復色想便止。種人者，次仙也。謂壽有億萬，身能飛行也。雖漸階長壽，猶未斷生死，壽盡下生，各隨業厚薄，若能修習增進，則昇入三清道境，永免輪迴矣。其中立三元宮，置三官九府、百二十曹，列考官吏，各書人生死罪福，毫分無失，庶向方之子，其勉之焉。
　　子可歸命於十方天尊，而延道氣。東方玉寶皇上天尊，見曲直之形儀，衣甲乙之冠履，拽龍虎之杖，主寅卯之民，子可歸之。南方玄真萬福天尊，見炎上之形儀，衣丙丁之冠履，秉朱雀之筍，主巳午之民，子可歸之。西方太妙至極天尊，見從革之形儀，衣庚辛之冠覆，揮雪霜之刃，主申酉之民，子可歸之。北方玄上玉晨天尊，見潤下之形儀，衣壬癸之冠履，秉玄武之簡，主亥子之民，子可歸之。東北方度仙上聖天尊，見木水之形儀，衣青黑之冠履，仗鬼門之劍，主艮極之民，子可歸之。東南方好生度命天尊，見木火之形儀，衣青赤之冠履，掌風門之印，主巽極之民，子可歸之。西南方太靈虛皇天尊，見金火之形儀，衣白赤之冠履，掌地戶之簿，主坤極之民，子可歸之。西北方无量太華天尊，見金水之形儀，衣白黑之冠履，掌天門之鏡，主乾極之民，子可歸之。上方玉虛明皇天尊，見輕清之形儀，衣蒼穹之冠履，運春夏秋冬之動植，主君臣父子之枯榮，子可歸之。下方真皇洞神天尊，見重濁之形儀，衣戊己之冠履，施東南西北之願，主辰戌丑未之民，子可歸之。凡三十六天，天各立一帝，三十六地，地各置一皇。其天帝、地皇，各有形儀、冠履，所表所主，具列仙班圖籍，即七十二天帝地皇。俱尊十方天尊，而統三界仙凡脩短，禍福增减。而不歸命於十方天尊，而歸何所乎。是以五嶽各圖形儀，欲世民歸命矣。頌曰：
　　三清降靈，八極歸命。六宮無塵，十天景行。朝真誦此，普禮十方天尊，而求長生。子宜歸之。
　　太上洞玄靈寶天關經竟