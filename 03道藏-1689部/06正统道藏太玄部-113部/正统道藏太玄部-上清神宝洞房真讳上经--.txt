上清神寶洞房真諱上經
　　經名：上清神寶洞房真諱上經。又名《青童這君列紀》。撰人不詳，約出於東晉南期。假託金闕帝君告青童君，徒向魏夫人傳許遠遊。言存守身中洞房三真及諸神要訣。一卷。底本出處：《正統道藏》太玄部。
　　上清神寶洞房真諱上經
　　此經一名青童道君列紀，一名太保玉經。神仙修之，為上清之真。昔魏君華存，授之許君遠遊，居西城墉臺，盟紫景十華藥玉，割星雲寶霄翔鳳之錦，以告上清。百年以傳真人，不以露文地民，發真昭之天矣。
　　玉保王青遺道君，諱龍光玄，字幽無，生木真一氣青廈流光九變東玉那國玄珞之山，翠華含精，流珠俠衛，九千曆周，香敷瓊葩，明落藥本，玉儀九尺，洞觀十方，天女捧衣，玉帝稽顙，吟聲朗徹，林谷駭震。天寶神仙王，授青元上真祕籙一百五十五書，真目周悉。化庶兆門，以啟梵運，開道之本曰：
　　至道者，洞虛也。化本者，覺意也。天地不言，有以示也。萬物群品，有以象也。雷風雲氣，有以感也。所以然者，以覺意得也，莫不洞虛而變化也。化者，常也。變者，名也。天地萬象皆生於洞虛，洞虛無有也。化象覺意，皆出於洞房也。洞房，有中無也，洞虛，無中有也。房有也，物不因人也。天也，其工巧於人，不逮見而得之意也，人以意得也。得者，取之也。天以意示人，與之也。所與合，則道德與元炁混一，無所不能為也，無所不可見也。生死去來，萬類消息，在覺意中也。天地，吾父母也，無不同也。終始有無，不出此也。隨作隨應，顯乎幾矣。幾者，上清神寶洞房真諱也。真者，真乎此也。諱者，諱乎此也。得此者，太上仙矣。
　　玉保道君，於時身流瓊光，照無窮盡，首建危冠，珠寶暎形，披御霞彩，天地告瑞，丹芝呈芳。以真道成，退齋告於金闕帝君後聖之真曰：大哉，深乎至矣，以發生廣施，長養化源，是為玉寶，嬰兒守雌，厚澤不形，故號青童。金闕帝君告青童曰：子體有玉骨，心有九皇，日窗高下，紫志頤下，碧睛深暎，自宜位登高真，至道祕諱，今得開曉，而一形寓於天和，亦應鍊冷，使有無合化，上升玄宮。青童道君退齋鬱林，肘步請究，乃告之曰：子當閑居，閉目習視，令如開目，開目閉目，不可去見以見。持之百日，夜視而光通矣。當復收天光於玄鏡，歷念子身中有水晶，即仰看真極下，洞房中方寸三真。視百日，當聞如天震雷，方寸之中，可方丈矣。百八十日，如大屋矣。三百日，如官殿矣。千日，與天地等矣。不以念而念，不以思而思，不以覺而覺，不以意而意，惟精所通，萬象備矣。向之覺意所得，皆在其中矣。神道自顯，顯而昧昧，遼然與世遠矣。洞房中當見子之造化無窮，無邊無極際也。子忽升天，安坐洞房，執經南向，黃老則哺子以神奇矣。
　　青童道君行之千日，身佩豁落，駕鳳乘雲，以造日宮。日中赤炁凝精，盤流千折，日根之神結玉之粹，其名鬱儀赤章龍文。青童揖之，以採日精。
　　洞明玉清太上之文
　　青童道君曰：飲日之丹，重環耀明，引吸至精，以升月中，黃氣融廓，密採金芒，含虛養明，湛爾其神，故曰結璘黃書虎文。．
　　青童道君仰玄極之虛，通交神之曜，日月結炁，鍊冷真形。天地納其幾，神明出其室，回盻九天，飛馳八表，金真攝炁，玉霄重光。光通一形，內見三宮，三宮合化，二十七宮，峨峨金庭，坐列玉嬰。
　　泥丸九官，宮各有名，下通長樓，十二玉城。
　　中丹田有九宮。兩乳高處陷平，為守寸雙田，左有大神，名命寧，字叔平；右有大神，名正精，字子張，著紅綉衣，手執火鈴，以照四方。樓環為真人宮，中有玉清真人，名天玉，字玄通，著青雲衣，手執玉鏡。肺為皓清宮，有素華道君，名曰成，字玉虛，著飛雲衣，坐金床，手執大珠如雞子。心為丹元宮，中有玉真，名龍精，字曦滲，著紅錦玉衣，口銜日。脾為黃室宮，中有中部玉女，名攝生，字伯昏，著紫霞衣，手執玉尺。肝為蘭靈宮，中有木公，名長精，字孟賢，著碧霄衣，手執玉帝之文，坐班龍之上。膽為太真宮，中有玄光童子，名彥威玉，字仙魂子，著紫雲衣，手執劍。左腎為玉帝宮，中有玄卿君，名統真，字幽賦，著綠雲衣，手執火玉。右腎為玉女宮，中有正真童子，名曰虛根，字正仙，著黃玉衣，合掌坐相向。窮腸之裹為太常宮，中有高上君，名洞英，字含華，著青雲衣，手執笻。上之九宮，神如嬰兒，坐紫雲間，治方寸中。
　　下丹田有九官。臍傍兩問高處陷中，為守雙田，中有二大神，左曰標元，字期亡；右曰理明，字敬清，著紫綉衣，手執火炬，下燭九淵，護鎮生明。入一寸為明堂，有桃康大神，名玉威，字上明，著紅錦衣，坐金床。二寸為洞房，有玄上帝君，名無猷，字命真，著玄錦衣，手執籥。三寸為丹田宮，中為生宮大神，名務光，字勤元，著赤銖衣，手執玉鈴。四寸為流珠宮，中有弱水大神，名積淵，字天英，著白綃衣。五寸為紫極宮，中有太乙大神，名保靈，字慶生，著單錦衣。却上一寸為洞元宮，中有南上玉妃，名蘇，字決昌，著碧雲衣。却上二寸為洞庭宮，中有碧元上帝，名大黃，字曾子，著黃繡衣。却上三寸為洞陽宮，中有日玄大君，名鬱明，字監生，著玄錦衣。却上四寸為洞真官，中有帝一大神，名伯高，字都元，著朱衣，正坐，並向外。下丹田九宮，亦各方寸，神形如嬰兒，坐黃雲中。
　　青童道君洞見二十七真，羅布玉嬰，密為蓮房，反神無知，形合太玄，道德來居，與天為一。祝曰：
　　駢闕累居，玉官九城，三官布列，丹碧羅精，周流百關，伏鍊尸形，妙有合炁，變化生明，役御大有，上飛玉清。
　　道備神寶，玄領真諱，德被群品，玉帝開顏，身帶龍輿，周旋萬天，俯窺三辰，坐知億年，作經一章，刻東華玉闕玄觀之上，以傳金名青書玉簡，高真之人。
　　青童玉保王道經
　　九開龍胎先，胎幾太無始，玉空流常無，意真寶繁會，俠日東桑霞，咽吸出紫闕，三元極元初，至德理上玄，感激但恍惚，妙覺道自然，桃康璇璣父，命精升泥丸，朱珠養雲根，天芒下入淵，真神合母精，涓涓淡流泉，默御伯玉君，晨霞起凝煙，照韞上玉公，掖致鎮容間，金曜隱芝華，太帝揖玉階，混化真常名，智惠命九還，億齡無足多，不變飛神丹，大道得長存，長存開闔間。
　　青童道君玉經，盟禁至重，道之玄樞焉。于今偃息青林，總校上真，調御神炁，育生元元，神寶真諱，先乎天地，有知此文，身得神仙，知其寶諱，拔登祖玄，高侍帝宸，壽無窮年。
　　上清神寶洞房真諱上經竟