洞玄靈寶九真人五復三歸行道觀門經
　　經名：洞玄靈寶九真人五復三歸行道觀門經。撰人不詳，約出於隋唐。
　　洞玄靈寶九真人五復三歸行道觀門經
　　言修行五觀門法。一卷。底本出處：《正統道藏》太玄部。
　　道言：善男女等，修行正道，當須無欲自觀，妙見真心，洞然明照。有為想念，見在心中，非起照心，知取心法。但了心了心法，勿起了心了心法；但心寂，勿起寂心寂；但寂非寂，勿非寂不寂。又言：木無火，土無火，是二無同；木無火，木無人，是二無同；心無知，木無知，是二無同；心無知，心無木，是二無同。同中亂，故取真則謬；同外斷，故取真則無。故大混之中，有無量性，無量之性，同依正性，感致生相，如木出火，如心起知，化現世間，無常生滅，真道正性，實無生滅。人能浄心，與道合者，則是反本，復命真常。爾時玄中而作頌曰：
　　知起因於境，火發生於緣。各是真種性，乘流失道源。起心欲息知，心起知更煩，了知性本空，知即眾妙門。
　　道言：散朴為器，乘流識境，識境法中，有四妄知：一內心知，二外境知，三中共知，四捨無知。然此妄知，但有名字，離此四妄，亦無別真。所以者何？知非二，故內外妄；知非一，故中間妄；知非無，故斷而妄；知非有，故常而妄。是故識境，如露如泡。又云：凡夫作奇為幻，聖人神通為化，影響夢想為虛，同相取真為謬。唯有慧力，明照其真。了心即道，真妄不二；不捨內外，真妄不一。隨境現識，隨識見境，識之與境，無正有無。無後無先，不常不斷，畢竟清靜，善寂無為，自然而然，登太一果，是為復道，反本真常。爾時空中而作頌曰：
　　散朴為諸器，輪像出無形。中持不殆信，乘流運死生。識境互依起，內外妄知成。了明真妄一，歸心與道冥。
　　道言：從青至黃為波浪，捨青等色入眼為歸身，從眼至耳為輪識，捨眼等根復心為歸神，從念至念為生滅，捨念等數反寂為歸命，歸命合道，道亦合之，內外同真，自在無礙，無礙之性，法界徧通，徧通道眼，照諸品相，青等諸相，現道眼中，眼之與相，非即非離，等行真體，不斷不常。於是法中而作頌曰：
　　心净真根現，根净妙境彰。境妙通心今，心清復命常。道心本不二，同流五趣方。離物離生死，非人非道場。
　　道言：從夷至秦為流轉，從人至鬼為方馳，從俗入仙為卻死，從凡入聖為歸常。歸常復命，復命證道，道性澄净，普徧圓明，故能持照夷等諸相，相之與性相依，依而有念，念不住，共生共滅。此生滅性，不生不滅，不生不滅，故非假非真。是故諸道境界，同入大道性中，超出有為，離諸緣相。於是性中而作頌曰：
　　夷秦等諸界，識感同業鄉。人鬼等道殊，有無互不妨。卻死行歸道，復命反真常。澄心道眼净，眾妙現其方。
　　道言：真人所行四種法門，，天人男女有能修行不懈，則得昇入無為，與道合真。
　　道言：道德真妙，體元無極，洞運陰陽，凝靈天地，流精散朴，裁品成形，形倫所感，不受地業，業性之應，開併萬端，識地冥元，無復增减，唯有生死，遂染成因，九獄五真，乘行而受。何謂九獄？
　　一者違大道，契窈冥，自然謝，真常隱，量鬼來加法體，伏報清真獄，玉皇主之，寂等以持罪。
　　二者違冥德，致化元，清受濁，至性波，癡鬼來加種識，變報三結獄，天皇主之，躁等以持罪。
　　三者違性本，起染情，玄精喪，真惠沒，畸鬼來加緣體，滅報終甫獄，地皇主之，妄等以持罪。
　　四者違理性，趣亂煩，意性惑，識本殘，詐鬼來加方身，壞報五倫獄，人皇主之，苦等以持罪。
　　五者違信行誑，口擁脾勞，蒼天鬼加志廢身，亡報普掠獄，黃帝主之，杖等以持罪。
　　六者違仁行殺，眼闇肝壞，素天鬼加魂散身，亡報風雷獄，青帝主之，刀等以持罪。
　　七者違義行劫，鼻塞肺枯，丹天鬼加魄去身，亡報金剛獄，白帝主之，燌等以持罪。
　　八者違禮行淫，舌爽心驚，玄天鬼加神逝身，亡報火翳獄，赤帝主之，冰等以持罪。
　　九者違智行愚，耳聾腎竭，鎮天鬼加精枯身，亡報溟泠獄，黑帝主之，壓等以持罪。
　　然此獄中所受之罪，重者計劫，輕者計年，隨其業力，歷周方數諸上之，逮而輪之。若欲離者，當修五勝之何謂五勝？
　　一者初察五知，明十行，有無妄門。
　　二者次觀心智，了無常，生滅化門。
　　三者進修信惠，净業田，復命寂門。
　　四者妙致種玄，混冥蒂，洞真明門。
　　五者染契照道，登通明，真洞證門。
　　此之五真所修之行，身心洞妙，具足圓成，出離無常，得真常道，真常道者，並徧無窮，非有非無，不常不斷，是為真道正性，自然而然。於是法中而作頌曰：
　　真常持六道，貫境起違倫。昭昭依寂野，冥冥萬象分。感業稟形化，形感致心神。神形互依止，動為來業因。九犯致其獄，五勝登其真。道妙通心海，心妙道自然。為無非絕性，為有非兩邊。在物非生死，離物非常存。
　　道言：善男女等，若能修行五勝，昇入真門，則得出離九獄，登無上位，具足法界，證道真常。爾時仙眾聞說是義，心懷歡喜，而讚偈曰：
　　十方無極界，一道一眾生。六趣連淪海，一常一敗成。真妄無二實，罪福不虛名。唯當證道體，三界即三清。
　　真人行道任證頌
　　道言：善男女等，欲得絕離諸苦，昇入無為，當修習九真進道之行。夫道行者，持戒止念，净心守一，外斷諸見，內除眾垢，出離三有，證彼無為，自然而然，得無上位。爾時真人聞說是義，心生解脫，即至道場，隨淺隨深、俱蒙益利，各稱其力，而說頌曰：
　　初第一真人頌曰：
　　了出諸見諦，心靜外垢除。六邪虛妄盡，正一自然居。致得證無我，至獨而不孤。昇遊眾妙門，永洞空無虛。
　　上第二真人頌曰：
　　至人證法空，性净內無垢。心欲既已除，無染無所有。是故得解脫，不受於諸受。到彼無為場，常貴而食母。
　　上第三真人頌曰：
　　無處無終始，不亡亦不依。無念無色愛，冥合希夷微。得等真一遊，變化莫能推。洞豁洞無相，昇玄歸不歸。
　　上第四真人頌曰：
　　無空無無色，無識無見習。無心無無想，無性無緣集。神形不相隨，相依不相入。永斷生死流，眾苦莫能及。
　　上第五真人頌曰：
　　心體無方所，實性虛中存。欲習既滅盡，神洞入無間。不住諸有空，不舍太清門。自然通妙種，遊居真净天。
　　上第六真人頌日：
　　正性無取捨，色習自然亡。不盡於有為，不處於道場。常於無邊境，順物而不明。無礙無區分，玄同至道綱。
　　上第七真人頌曰：
　　照智入緣起，神朗太虛沖。無色習已滅，宿結盡虛融，乃於生死海，逍遙解脫宮。無起於太定，運慧曠無窮。
　　上第八真人頌曰：
　　心道不二倫，無際亦無處。在用而常寂，無生無所主。真妄體同源，應變無常所。百法自開明，三密洞然舉。
　　上第九真人頌曰：
　　空慧自在力，感證致法身。二諦即常寂，三代照員珍。今古無先後，所主人非人。七變無恒相，六通非異神。
　　是時真人各各頌已，咸皆恭敬，處在其位，心懷歡喜，具整威儀，迴向道君，設禮而去。
　　洞玄靈寶九真人五復三歸行道觀門經竟