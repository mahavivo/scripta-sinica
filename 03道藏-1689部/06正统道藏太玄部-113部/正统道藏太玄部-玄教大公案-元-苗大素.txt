玄教大公案
　　經名：玄教大公案。元苗善時（字太素）撰，門弟子王志道編集。二卷。底本出處：《正統道藏》 太玄部。
　　玄教大公案序四篇
　　道統之傳，其來久矣。始太上混元老祖以象先之妙，強名曰道，而立言以德輔翼之，而五千言着其中。然存言外之旨，微妙玄通，有不可得而言者，深不可識，亦強為形容焉。自道德受關令尹子，其十子各得其妙，如列、莊諸子，至安期生、李仙卿、葛仙翁眾真，更相授受，各有經典。然枝分派利，於洞天福地亦代不乏人。自周漢以來，惟尹子嗣祖位，金闕帝君繼道統，授束華帝君，帝君傳正陽鍾離仙君，鍾傳純陽呂仙君，呂傳海蟾劉仙君，劉南傳張紫陽。五〔祖〕紫〔陽〕北傳王重陽、七真，道統一脉，自此分而為二。惟清菴李君，得玉蟾白真人弟子王金蟾真人授受，為玄門宗匠，繼道統正傳，以襲真明。亦多典集見行于世。實菴苗太素師事之，心印其要，蓋青出于藍而青于藍者也。實菴抱負此道，以列祖道統心法，模範學人。採摭諸經樞妙，升堂入室，舉其綱要，於列祖言外著一轉語，復頌錄之。以易數為六十四則，又入室三極則。門弟子王誠菴輩集成編，名曰《玄教大公案》。言言明本，句句歸宗，體用一真，圓混三教。使人於羲皇畫外縱橫，玄聖象先游泳，至哉。華陽真逸唐公，捐金繡梓，以廣其傳，義亦宏矣。誠有决烈漢，向此《大公案》外，具無極眼睛，覷得七穿八透，豁然四達六通，則道統明明，相繼而無息，豈不美歟。
　　金陵淵嘿道人柯道沖，敬序。
　　无極天心，中融萬法，象先慧目，圓燭無方。性至虛則八達六通，心雲障則千差萬別。是故欲得豁開天外眼，必先明了世間心。僕幼習儒業，長慕玄風，每研理性之元，叅究天道之妙，遍求愈遠，默探愈深，果謂不可得而聞也。夙生何幸，得詣中和，時聞實菴老師法誨，使人累釋心清而造元返本，神凝氣息而安命樂天。切切多方，諄諄曲化。一日，中和上足出示師之升堂入室，舉演法海寶珍，道統心法詩頌，目之曰《玄教大公案》。僕靜咀玩，見其剖判一元，結絕萬法，抖擻群真骨髓，貫通列祖肝腸。為人硎慧劍，礪神鋒，斬三尸，誅六賊，解縛纏，脫桎梏，破憂疑網，斷煩惱障。活死漢，救生靈，誘明達，徹大用大機，造極乘極奧，優游未始，真樂無生。其性理天道之妙，明心見性之機，圓混于中，一一明白。誠此透徹，豈果不得聞歟。然此亦皆師之緒餘耳。僕既霑受用欣然，不揣命工繡梓，與天下福慧大丈夫，同向此按欸中具一隻眼，拶翻關捩，粉破太虛，全本然，反純朴，逍遙无極，嘯傲先天，是所願也。
　　金陵青溪九曲逸民唐道麟，頓首謹識。
　　聖仙至道，體玄先天，用妙萬法，以精誠中息而密固本元，以謙敬和順而美利天下。實菴先生《玄教大公案》，體用全彰，行功圓備，融一真而入妙，混萬理以歸元。俾夫養元炁融沖慧命，寂本性安平道心，偉乎美矣。豈憂寂空無機鋒，口鼓一曲異端之比哉。僕昔聞先生補註《伊川易傳》三分未盡之旨，默然驚嘆曰：伊川先生乃前宗六夫子中一夫子，尚有未盡，今實菴先生補註其未盡，是何人也？恨不能飛見。偶授南臺職，暇日與同僚三五，特踵中和相訪。一見先生，清寂安恬淡如也。及乎黑敬請益，雍容豁達，隨問隨答，的當通暢，使人廓如也。又得觀補註《易傳》未盡，及易網解惑，果謂辭簡理貫，純粹精明，將僕等積年叅學疑難，一旦冰釋。如《大公案》始一則，將三教樞機精妙、中正體用、偏執見解，已盡剖判。中引諸經，一事一理，一玄一妙，若對鏡觀形，精粗圓照。如云三身混極，六慾沉空，虛極反元，動靜體道；以寬慈養天性，以儉約養道心，以謙巽養玄德；日用五音毒氣、十般貞病。至于舉兼山之艮，明靜止真功，題日昃之離，明死生妄幻。畫前至妙，象外重玄，秉羲皇寶劍，劈開列聖玄關，現元始黍珠，照徹群仙天谷。實前代道儒宗師，皆未嘗道。可謂妙超今古，玄混始終，非先天之高明，其孰能與于此。宣聖云：先天而天弗違。信哉。僕敢不師禮事之，玆略序師之道德體用、事理實跡，其先天言前之妙，在乎同志慧力綿密中之體式。
　　行臺監察御史王主敬從義，頓首序引。
　　真金不懼火，煆煉愈精明。美玉絕纖瑕，琢磨成寶器。朽木憊鐵，匠手難為。故南華老仙云：有聖人之才，受聖人之道，易矣。或生而知之者，幾何人哉。然夙根靈慧，一徹萬融，亦在乎明師提挈，方可直超最上。我輩福薄根鈍，業力常勝道力，大言直超頓徹，恐亦自昧耳。若從師匠煉琢，自誠明而虛通，猶戒定而慧徹，步步踏實地，心心體太空，久久澄攪不濁，攧磕不碎，自然純粹堅固，豈不美哉。吾師實菴仙舫，道隆方外，教闡環中，發明太上心玄，剖判羲皇骨髓，掀翻三教，融混一元，掃蕩邪宗，豁開正道，斲削後學，造大本宗，烹鍊高明，達先天境。是以良朋霞友雲集，明公賢相風從。虛而往，實而歸，誠不言而信；近者悅，遠者來，咸無為而成。乃知言未嘗言，弘眾妙迥出思議之表；〔可〕道非常道，備萬德獨立象帝之先。非極高明而通至化者，其孰能與于此。僕日侍玄堂，幸霑法雨，錄集升堂之珠玉，緝熙入室之寶珍。然義適多方，理歸一極，歷代聖仙未結絕案款，吾師一一决斷明白。目之曰《玄教大公案》，列成六十四則，以象周易六十四卦； 入室三極則，以象三極。誠有决烈漢，直下承當煅鍊，向中默會力行，泯聲色，淵識情，瑩天心，開道眼，頓超生滅，耀徹古今，大用大機咸備於斯，其真樂奚可勝計哉。誠能如是，庶不負吾師諄諄之教，亦乃千載一時之遇也。雖然，僕亦駕渡舟一夫云耳。
　　泰定甲子，門弟子誠菴王志道，頓首敬序。
　　玄教大公案卷上
　　金蓮道師實菴先生苗太素舉門人誠菴王志道集
　　升堂明古六十四則
　　第一則
　　太上《道德真經》云：道可道，非常道；名可名，非常名。只這兩句，掃盡三教一切有無聲色諸法，使學者於動靜語默外密密承當。故夫道也，非形非相，不色不空，物物全彰，人人本具。乃天地未始之大象，父母未生之至靈，不屬思求，非從言會。蓋遣無定體，心妙無方，乃知不可道之道，乃真常之妙道；不可名之名，即本然之強名。若執可名，即成外道，若執可道，即是異端。大眾，既不可得而名道，畢竟云何領會？誠，誠。頌曰： 
　　強名曰道，嚼飯喂兒。言思著意，摸壁尋籬。沉空滯寂，幽入傍蹊。屈伸存想，泥法守規。舉無默坐，惺惺著迷。觀心轉物，自礙獃癡。無無自縱，放曠無知。去識內覺，帶水拖泥。機鋒敏捷，豎拂拈槌。語默敲喝，瞬目揚眉。隨情說法，即事起疑。精魄熱亂，識神弄奇。大言闊說，根本支離。以此學解名道，不悟悉墮狐狸。寧如純純朴朴，誠誠息息微微。恍惚大虛體一，生前面目巍巍。誠會不神神的義，掀翻眾妙樂希夷。
　　第二則
　　太上云：聖人處無為之事，行不言之教。又云：為無為。又云：道常無為，而無不為。旨哉，神領意會，目擊道存。卓爾於象帝之先，超然於形骸之表，此不言之妙也。所謂無為者，非土木偶人，推之不去，呼之不來，逼之不動，塊然一物也。貴乎一點靈明，圓混混，活潑潑，無心為而為，時止時行，以輔萬物之自然。所以道：道常無為而無不為。且道為無為者誰噫？頌曰：
　　不言之妙，無為之益。寂然威感，天下希及。貫徹萬理，融歸太一。一歸何所，混元无極。无極中主，生化不息。生生無生，綿綿密密。不動動中烹紫金，無為為處煅瓊璧。嘻，切忌錯識。
　　第三則
　　太上云：谷神不死，是謂玄牝。玄牝之門，是謂天地根。綿綿若存，用之不勒。此一篇盡道心妙有之玄，慧命真空之本。空而無物，虛而有靈，無象之實象，不神之元神，是謂谷神也。虛靈不昧，即谷神不死也。不昧虛靈，強名玄牝，樞機圓活，故云玄牝之門。此乃向上玄關，虛無妙竅，為天地之根本，性命之淵源，闢翕元炁，升降自然，大眾撥轉玄關綿密密，詔然皇極先天天。頌曰：
　　谷神不昧性明圓，玄牝闔闢造化旋。獅子眼睛明朗朗，象王鼻孔息綿綿。千和萬合中綿密，一混三元體自然。心息相依無間斷，恍然父母未生前。
　　第四則
　　太上云：恍兮惚，其中有物；惚兮恍，其中有象；窈兮冥，其中有精。只這物象是甚麼物象？咦，此三者不無不有，非陰非陽，五行不到處，七情未發時，是我本元實象，无極至真，先天祖炁，浩劫元精，三者本一，一體三身，是謂清浄法身，是謂妙有空身，是謂真無道身。誠能元精固，慾海枯，則清淨法身圓；真息調，業火滅，則妙有空身健；元神凝，妄心死，則真無道身著。三身一混，萬法中融，光輝宇宙，德備鴻濛。大眾，且道如何了當？○此止息息，弩力努力。頌曰：
　　非心非性亦非仙，一體三身中混然。寂寂凝神潛至密，綿綿息浩毓重玄。慧風掃盡山頭雪，劫火燒乾海底泉。此乃極乘玄外妙，知音仁德可心傳。
　　第五則
　　太上云：有物混成，先天地生，寂兮寥兮，獨立而不改，周行而不殆，可以為天下母。昔日我祖純陽帝君，語此一篇，與南巖儼禪師，同度湖南何祖師成證道果，至今三真一脉，香火木絕。後禪師以此義作一頌云：有物先天地，無形本寂寥。包含萬象體，不逐四時凋。大眾，只這一物是甚麼物？師寂然良久云：不與萬法同侣，所以獨立而不改；大圓通無斷滅，所以周行而不殆；得此道者，能化化而不化，能生生而不生，故可為天下母。母，道也。咦，誠、誠、誠。頌曰：
　　誠誠誠極默中中，一顆玄珠輝太空。寂寂周通無眹跡，寥寥獨立不雷同。先天天表凝元炁，無極極中振祖風。體用大機明徹了，生生化化妙無窮。
　　第六則
　　太上云：載營魄抱一能無離，專炁致柔如嬰兒，滌除玄覽能無疵，明白四達能無知，天門開闔能無雌，愛民治國能無為。此一篇盡明心心明之妙，見性性養之微，養浩工夫，金丹妙用，悉備此章。如抱一專炁，乃純然無間也。滌除玄覽，瑩徹天心也。能無疵心，清淨光明也。明白四達，見性而無礙也。能無知，含光厚養也，天門開闔，真息綿綿而無間也。身為國，炁為民，炁順身安，為而無為也。誠了此章，金丹之道畢矣。其或未然，審予後頌。頌曰：
　　陰魄營營擾，陽魂不得安。抱一調元炁，徹通玄上關。心天純瑩玉，性月印寒潭。赤子金元體，嬰兒復粹顏。君享安國樂，民無人我山。魂清魄靈聖，大智樂閑閑。
　　第七則
　　太上云：三十輻共一轂，當其無，有車之用。云此一章，教人即物明本，忘幻全真。轂因輻而成輪，車因輸而成用。當初本無，以其斷木成器，故假名曰車，成車之用。譬我一身，上至泥丸，下至湧泉，內則五臟，外則四肢，假合幻形。當初本無，以其有此幻形，強名曰人，成人之用。形而上者曰道，形而下者曰器。故有形者以無為便利，中無形者以有為運用，器與室同一義。且道只今無形中主，如何了悟？聳。頌曰：
　　輻來輳轂車成用，念復歸中道大通。車運器成誰著力，只今誰是主人公。
　　第八則
　　太上云：致虛極，守靜篤。萬物並作，吾以觀其復。此一章明入室大定，復命歸根，真空實際，切切真功。空諸幻有，不染一塵曰虛。萬法紛紜，此心不撓曰靜。工夫致極，六脉俱澄，一真寂朗，復其本然。到這裹通身是口，難措一言。我若露泄，汝等工夫忽至此，必然罵我饒舌。我不說破，又恐汝等到此著邪。所謂不知常，妄作凶也。畢竟云何？頌曰：
　　虛之又虛，靜之又靜。身心兩忘，氣融神定。一片玉虛，天心光瑩。復未生前，誰凡誰聖。非真非仙，非心非性。本無可言，亦非可證。寂然誠誠，中中密印。
　　第九則
　　太上云：視之不見名曰夷，聽之不聞名曰希，傳之不得名曰微，此三者不可致詰。真空無象，視之不見；大音希聲，聽之不聞。此妙也，如雲出岫，若月印潭，難為摸索，傳之不得，既非耳目所及，拿捉不住，又不可得而言。問畢竟如何？嘻，此道也，昭彰在上而不明皦，潛密在下而不昏昧。所以仰之彌高，放之彌滿六合；鑽之彌堅，收斂全無眹跡。迎之莫見其首，隨之莫見其後，輝今耀古，莫始莫終。且道只今是誰主、是誰御道來？○頌曰：
　　無形無影寂無聲，耀古輝今號赤文。妙有有如潭底月，真無無若嶺頭雲。遇緣常默靈光照，對鏡休生業火焚。和會三元歸一極，主人終日醉醺醺。
　　第十則
　　太上云：善行無轍跡，善言無瑕謫，善計不用籌策，善閉無關槍而不可開，善結無繩約而不可解。可謂鬼神莫測，方士莫知，乃知聖人大機大用，無門可入，不可度思，皆自然而然，無可不可。南華老仙言：聖人終日行，未嘗行；終日言，未嘗言。故未嘗不行，行必在道；未嘗不言，言必中節。發無不中，何必籌策；無為而成，何必繩約。故聖人之道，一以貫之，自然均齊方正；美利天下，自然條當寬弘。故能常善救人、常善救物，作之君、作之師，不自愛貴、不自矜伐。雖大智慧，同大愚人。嗟乎，我輩行不遵道，言不中理，甚至于思慮計較，密察關防，賣弄精魂，好為師範，自是自見，自禍自殃，去道遠矣。若不直下悔過自新，果行育德，則安能承襲太上真明，光暉天下，利益群生。其或未然，聽予頌曰：
　　行滿天下無怨惡，言滿天下無亡過。倒携慧劍倚長空，萬法來前迎刃破。行時行之坐時坐，飢則養兮睡不臥。中中默默襲明公，就裹壺天如許大。
　　第十一則
　　太上云：道常無名，朴雖小，天下不敢臣。心本無跡，道常無名，朴雖至小若微塵，神用無方，含造化端，居萬象之先，所以天下不敢臣也。故得此道者，頓超物表，性象太空，周流六虛，動靜無礙。是以道之在天下，猶川谷之於江海，氾兮其可左右，微兮其可色聲，瞻之在前，忽焉在後。雖然如是，誠能萬緣頓息，一念歸中，方知道元來自有，不必他來。大眾還會否？頌曰：
　　心即道兮道即心，不勞思想別追尋。
　　利名雪化靈臺瑩，恩愛冰消慧海深。
　　風捲塵清金虎伏，雲收霧散玉龍吟。
　　天清皎日光圓朗，萬籟寂嗚息大音。
　　第十二則
　　太上云：反者道之動，弱者道之用。原夫念有偏倚，則以正反之；心有妄想，則以覺反之。正覺然妙，亦是道之動也。聖人心若太虛，清淨自然，無一毫偏妄點染，體乎中道，其正也、覺也，何用修為？故曰：絕學無憂，清淨為天下正，履謙處順，和同柔弱，禮也，亦道之用也。故天下萬物因生而有，無生則無有矣。大眾，正以反邪，覺以照妄，猶是道之動，道之用。若自尊自是，不反不弱，則道之喪矣。頌曰：
　　天下本無事，人心自熱忙。雨收山色翠，雲散月圓光。體道神清泰，安常德義香。誠中狂作聖，偏妄聖為狂。本性無欺昧，不必更參詳。
　　第十三則
　　太上云：不出戶，知天下；不窺牖，見天道。其出彌遠，其知彌少。是以聖人不行而至，不見而名，無為而成。夫天下猶一身，天道即本心。心虛明，則天理昭彰。身中正，則天下安靜。乃知道在自身，向外求則遠矣。明在本心，向外觀則昧矣。故聖人反身而誠便到家，反照隱密則明德著，不動而變則不理當。大眾，多少省力，又不費心，還委悉否？休，休。頌曰：
　　不涉程途便到家，何須著境苦枝植。
　　旻天清肅家家月，春日和融處處花。
　　氣泰款斟王母酒，心清奚用趙州茶。
　　安閑自在全無事，何又喃喃書五車。
　　第十四則
　　太上云：上士聞道，勤而行之；中士聞道，若存若亡；下士聞道，大笑之。不笑不足以為道，故建言有之。夫上士元本清高，根基純厚，所以一撥便轉，八達六通，自然移掇不得，天地莫遷，輕輕快快，綿綿密密，精進力行，終始無昧。中人則業識牽纏，利名縈絆，未免半疑半信，若存若亡。小人驕矜濁富，誇恃虛名，專尚浮華，憎嫌純朴，故聞聖人之道，則大笑之。若使小人聞道而不笑，則不足以為至道。故小人建設巧言，笑侮有之，不足為怪。夫何故？達道了明之士，頓忘形體，若昏昧之人；事物無心，若退惰之人。卑下混同，類族平等，大體潔白，外若污辱，廣德充滿，常若不足，建立陰德，密切若偷，質朴真純，茫然若渝。若大方無際，大器緩成，況大音希聲，大象無形，視聽不得，道隱無名，摸索不著，清虛寂寞，與彼相反。已上皆下人可笑。惟在道高明，包容含恕，善假方便，委順曲化，故曰善貸且成。大衆，修行人三千功，八百行，盡備此章，勉旃勉旃。頌曰：
　　物物中含太極真，奈人暴棄自蒙昏。
　　下愚執僻心茅塞，上士虛中性玉純。
　　識性空無名本性，凡人了達即真人。
　　回光直入玄元境，庶免區區再轉輪。
　　第十五則
　　太上云：生之徒十有三，死之徒
　　十有三，人之生，動之死地亦十有三。夫何故？以其生生之厚。夫聖人不有去來，了無生死，是以太虛一體，動靜不居。嗟夫，一切人此心無主，忽起忽滅，出機入機，無有了期。夫何故？以
　　其生生之厚。欲養生之富厚，則貪婪者衣食常不足，富貴者利名常不足。以其心常不足，故縱六欲七情，三尸六賊，用心役力，巧智其神，致使心火上炎，精水下濕，水火相違，以致病患苦楚，至死未休。惟達道者，明悟虛幻情緣業識，故反情復性，虛心體道，自然火不上炎，水不下漏，水火既濟，神炁密融，果證無生，故無死地。乃知人之生，動之死地，皆由水火既未，神炁合離，故亦十有三也。火數七，水數六，合十三也。此章多解不一，各執自見，著相支離。或言九竅四關，十分有三分生，七分死；或以月之虧盈，然合成數。於切己進修，全無干涉。惟祖師玉蟾真人言七情六欲，先師言水火既未，最為切當。上下文理順貫，便得受用。若情欲不息，水火不濟，則中無定主，安能出得虎兕甲兵之驚懼？以其神炁一融，自然物我兩忘。大眾，明徹此章端的大義，力行將去，不必問生死事大已已。頌曰：
　　人之生死藉陰陽，超出陰陽自反常。
　　水火混融忘死地，炁神密固衛生方。
　　人牛俱泯性圓朗，鷗我無情機兩忘。
　　假象指賢歸故里，休迷相數弄文章。
　　第十六則
　　太上云：道生之，德畜之，物形之，勢成之。萬物莫不尊道而貴德。道之尊，德之貴，夫莫之爵而常自然。夫大道生生不窮，玄德畜養平等，物隨氣而賦形，勢因時而成就。是以萬物莫不尊道為本，貴德為元。故道之尊高，長於上古而不先；德之最貴，成於萬物而不先。故體道之士，天下莫敢臣，侯王莫能友，常樂自然。昔帝堯讓位許由先生，辭而避之；帝舜讓位善卷先生，避之而入山。又如莊子休於子陵，辭黃金百鎰，不受相位。古今達道志士，有至于三詔不赴者甚多，可謂道之尊，德之貴，而莫之爵。今之我輩，未造實理，不有真功，未知道妙深奧，玄理幽微，恃自井量管見，扇惑愚俗，彰揚口鼓，要譽利名，不羞之甚。上忝仙聖道風，下緣市塵俗氣，似此違避太上慈訓，胡不寒心。速改速改。大眾，爾等欲知之而速改乎，欲奮志而力行乎？嘻，老拙更為饒舌。頌曰：
　　極品簪纓世慕之，道人看破笑嘻嘻。
　　漚生漚滅莫多事，花謝花開能幾時。
　　素履自然寧意馬，實頤寧肯舍靈龜。
　　優游不事王侯志，何慍人輕與不知。
　　第十七則
　　太上云：含德之厚，比如赤子。夫含養德性，純純朴朴，則比如赤子也。赤子如初生嬰兒也。未三月時，元炁純粹，元神寂冥，不知動靜聲色，兩手握固，百骸柔軟，一團和氣，純純全全。所以終日號哭，而咽嗌不破嘎，毒虫猛獸亦無螫傷。蓋與物無心，物亦無傷也。太上以此喻修真之士，心切切矣。我輩欲反本還源，歸根復命，以此為則，不亦簡妙乎。今心無所主，性不安閑，安得元神凝寂，元氣沖虛，而比如赤子乎。大眾，執柯以伐柯，其則不遠。咦，休休息息，綿綿若存去。頌曰：
　　含養工夫妙，中中密密綿。嬰兒心溟涬，赤子性純全。
　　今古誰消息，死生孰變遷。太虛中大象，玄外更無玄。
　　第十八則
　　太上云：為無為，事無事，味無味。大眾，此三句妙理，如自家了徹，則一真洞徹，萬行畢備。其或未然，老拙借口與汝等裝點。如我輩省悟得，世間一切事物，俱是虛幻空華，此心厭倦，常慕幽靜處，諸緣頓捨。似古廟香鑪，冷灰灰地，默默然一切人事，來如土水偶人相似，判然不惹，是則故是，然則未然，實非聖人真清淨之妙。夫何故？聖人之心，若懸寶鏡在堂，物來則照，物去則空，隨機應變，活潑潑、圓混混、虛豁豁、明皎皎，因其利而利之，以輔萬物之自然。無可不可，乃為而無為也。圓通萬變，無所往而不在乎道。如王秉劍，萬法來前，迎刃而解，乃事無事也。咀玩道德，精妙入神，含養元炁沖和，如飲玉液瓊漿，乃味無味也。大眾，汝等欲知之乎，欲力行之乎？噫。頌曰：
　　萬里無雲障，碧天日正中。圓明暉宇宙，光朗曜虛空。
　　照物無私照，通幽徹大通。我心無點染，何事不圓融。
　　方便和人事，隨機闡祖風。
　　第十九則
　　太上云：千里之行，始於足下。只這一步，向何處起腳。大眾會麼？師寂然良久，空中畫一畫，云：夫大道驀直坦平，寬闊無涯，十極八方，六通四達，綽然無礙。南華老仙云：終日行而未嘗行。多少省力，全無眹跡。誠向這裹會得，回轉頭來，力行將去，忽然踏著故鄉，縱前許多熟境路頭，盡淨都忘。所謂頓超物表，遊咏仙鄉，逍遙真樂，豈不美哉？○看頌曰：
　　舉步不在腳，也是涉途程。不行行至妙，無處不寬平。
　　心路誠虛絕，天衢道大亨。踏翻玄妙竅，慶快樂無生。
　　第二十則
　　太上云：我有三寶，持而守之。一曰慈，二曰儉，三曰不敢為天下先。夫寬居仁行，濟人利物，憫惠一切，謂之慈。慈所以養乎天性也。素分安常，省心節事，謹言慎行，誠一无妄，謂之儉。儉所以養乎道心也。虛以受人，謙以自牧，柔和卑下，遜讓持後，謂之不先。不先所以養乎孔德也。大眾，誠能慈，無敵於天下，故曰勇；誠能儉，真樂有餘，故曰廣；誠能不先，謙尊而光，卑而不可踰，故能成其器長。道人家若不慈、不儉、不謙，不惟亡道，凶禍隨之矣。可不戒慎，以保永終之元吉乎？師下座，端誠拜禮大眾，而說頌曰：
　　富貴謙為本，尊高下作基。謙謙君子吉，行行惹人非。
　　克己心無昧，恕人心不欺。息心無可欲，和順樂希夷。
　　第二十－則
　　太上云：言有宗，事有君。夫惟無知，是以不我知。知我者希，則我者貴，是以聖人披褐懷玉。故志士樂道而忘賤，安德而忘貧，外雖狼藉，內懷至寶。故聖人本體圓明，則大用美利無窮，是以言言中節，事事公當。蓋言未發時，中有宗本，事未萌時，中有君主。夫惟無知此妙之人，言多不善，事多偏倚，乃不知我道大體妙用寂然，中主應化無方之故。然知此道者希有，誠能反觀本主，卓然存乎中，則言也、事也，無不條當，無所往而不利。作之君、作之師，天人敬仰，豈不超絕。故曰則我者貴矣。大眾，且道只今言默作為，是誰主使？○頌曰：
　　七情未發妙，六慾不生時。寂寂誠忘我，中中的是誰。
　　言言說奚說，事事為無為。美玉藏中蘊，神珠光自輝。
　　嘻，明明拈出家中寶，無奈人迷不我知。
　　第二十二則
　　太上云：知不知，上；不知知，病。夫惟病病，是以不病。聖人不病，以其病病，是以不病。前經云：雖智大迷，是謂要妙。故達道之士，若拙若
　　愚，若昏若訥，洞徹本元，含光寂照，自昭明德，光而不耀。故曰知不知上也。今之我輩，未悟為悟，未明為明，螢光井量，自為了達，強辭口鼓，賣弄精魂，此乃不知強知之節病也。聖人秉氣純厚，德性朴真，八達六通，常若無知，三才一貫，常如不及。以其中虛安靜，恬退柔和，並無昧己自欺，好勝爭能，自見自是，許多節病。故曰：聖人不病，以其病病，是以不病。大眾，誠能頓覺自己昧心，強知自是之節病，克己改過，自然明德日新，樂天無窮矣。頌曰：
　　百拙無能懶散人，騰騰兀兀樂天真。人前默訥全無用，就裹含容席上珍。
　　性若良金無雜偽，心如美玉絕瑕垠。休誇口鼓機鋒敏，免爾勞叨墮法塵。
　　第二十三則
　　太上云：聖人不積，既以為人己愈有，既以與人己愈多。原夫天地乃無心聖人，聖人乃有心天地。天道運而無所積，故生生化化，美利天下而無害。聖人虛而無所積，故純純全全，道濟天下而不爭。所以厚養人民，於己愈有；博施濟眾，於己愈多。可謂法海寬弘，而無盡藏。大眾，只這利而無害，為而不爭的道妙常存，日用天地大生之德，聖人大化之仁盡在己矣。伏惟珍重。頌曰：
　　至道玄虛妙莫評，樞機造化主生成。乾坤健順生生化，賢聖誠純化化生。
　　舜禹體天奚有害，羲堯心道了無爭。物豐時序人安泰，天下淳風樂太平。
　　第二十四則
　　《文始妙道真經》曰：一情冥為聖人，一情善為賢人，一情惡為小人。大眾，一情善惡即不說，且道一情冥時如何領會？嘻；若就此處直下承當，則天心朗朗，成性存存。其或未然，聽予煩曰：
　　善惡雖然是二途，道人不若悉捐除。七情冥息忽忘我，一道圓光曜太虛。
　　第二十五則
　　《文始真經》云：魚欲異群魚，捨水躍岸即死；虎欲異群虎，捨山入市即擒。聖人不異眾人，時務不能拘耳。
　　乃知古者達道隱士，明白四達，默默昏昏，故若愚若拙，和光混世，所以方士莫能知；時行時止，應感隨宜，所以鬼神莫能測。是以時務不能拘耳，得大自在。今之我輩，恃斗筲之量，彰螢火之光，好為人師，做模作樣，矜誇自是，要譽沽名，殊不知反招魔障，以致災殃。大眾，聖人設喻魚躍岸、虎入市，以致喪身失命，戒之深矣。以此為龜鑑，都不如安貧養道，素分樂天，久久自然有無量快樂，作箇本分道人，豈不異哉。煩曰：
　　弄巧翻成拙，彰明莫若愚。侍才招奏剝，本分得中孚。
　　索隱令人謗，要名不自如。安常能省事，長泰樂無餘。
　　第二十六則
　　《文始真經》云：聖人多斂萬有於一息，無有一物可役吾之明徹。散一息於萬有，無有一物可間吾之云為。大矣哉。夫人之一點虛靈，大體大用，在乎一息之間。故放開則充塞乾坤，綽然無礙；收斂則潛歸黍粒，全無朕跡。靈靈無昧，體用全彰，事莫能遷，物莫能問。大眾，誠能於此明悟了達，則語默動靜得大自在。且道只今如何體審息息？頌曰：
　　惚焉天地表，恍爾黍珠中。獨立一毫上，昭然體太空。
　　迎之不見首，隨之不見綜。倏爾忽相遇，非彼亦非儂。
　　第二十七則
　　《文始真經》云：聖人以有言、有為、有思，所以同乎人；以未嘗言、未嘗為、未嘗思，所以異乎人。南華老仙云：終日言而盡道，言言皆道；終日言而盡物，言言皆物。道物之極，非言非默。以此推二祖師士一以，意是一耶，是二耶？大眾，誠能於此通徹，則言也默也、為也息也，悉自然而然，無可不可。其或未然，反照去。頌曰：
　　堂前懸寶鑑，圓朗絕纖塵。照者從其照，人觀亦聽人。
　　妍醜都自見，此鏡了無心。目觀耳聽得，方許爾知音。
　　第二十八則
　　《文始真經》云：聖人道雖虎變，事則鱉行，道雖絲紛，事則碁布。又道雲之捲舒，禽之飛翔，皆在虛空中，所以變化不窮。聖人之道亦然。乃知聖人條當天下，寂然神化，文彩全彰，應變隨機，均齊弘道。夫何故？聖人大體玉虛，純然無礙，所以任其所化。雲龍禽翔，風雷雨霧，變化不常，大虛未嘗變遷。大眾，今我輩常常沉滯聲色，迷惑有無，著物肆情，強能多事，所以云為失措，動止有妨，安得本性大虛，綽然自在。噫，若之何，各自理會。頌曰：
　　威風凛肅，鬼神莫測。和氣雍容，美利萬物。
　　為而無為，欲其不欲。飄然無礙，不疾而速。
　　第二十九則
　　《文始真經》云：蜣蜋轉丸，丸成而精思之，而有蚊白者存丸中，俄去殼而蟬。彼蛻不思，彼蚊蝡白？乃知玉不琢則不成器，天不寒則不結冰。大衆，我輩實非天生聖人，欲學聖人之道，須假修習。真真實實，純純朴朴，切切下工夫始得。眼下胡枝撐，口鼓胡擺撥，濟箇甚事？聖人以蜣蜋轉丸，精思志一，虛白中輝，蛻殼而蟬。物類尚然用工而成，我輩豈不爾思。所以道：修及無修，是為真修；學至無學，方名絕學。今塊然一物，蠢爾無知，云不必下工夫，絕學無憂。正所謂隔靴爬痒，枝撐擺撥，久久都無結果。可不勉之。老拙自覺饒舌，伏惟珍重。頌曰：
　　一聞頓徹妙玄玄，福慧根深風善緣。性命雙融圓太極，形神俱妙體先天。
　　達摩九載玉心瑩，文祖六年金志堅。今古上仙超越者，皆由功德得成仙。
　　第三十則
　　《文始真經》云：衆人以魄攝魂者，金有餘則木不足也。聖人以魂運魄者，木有餘而金不足也。故木喻魂喻性，金喻魄喻情。常人隨情逐妄，故情有餘而性不足也。聖人攝情歸性，故性有餘而情不足也。故修真之士，淵情泯識，則本性圓明而無欠餘；死魄安魂，則慧命堅固而無滲漏。性情混然，則金木無間矣。雖然，喜怒哀樂愛惡慾，皆情也。寂湛圓明，性也。性一而情七，彼衆我寡，所以常被業力勝吾道力。大衆，且道如何勝得這七箇
　　畜生？嘻，別人難著力。頌曰：
　　七箇大魔鬼，常害主人公。主人無志力，營魄騁英雄。
　　慧劍誅白虎，靈宮臥玉龍。太平無箇事，鼓腹樂玄風。
　　第三十一則
　　《文始真經》云：人之計生死者，或曰死已有，或曰死已無，或曰死已不有不無；或曰當喜者，或曰當懼者，或曰當任者，或曰當超者，愈變情識。大衆，今之修行人，皆言為生死事大，以此經義推之，都是空頭煩惱。有無無有，喜懼任超，愈變情識，殊不知我本無生，孰云為死。予嘗謂死生乃晝夜之常，則要心無遷易；去來乃動靜之變，則要性無昧昏。故南華老仙云：死生亦大矣，無以動其心。雖然如是，也要只今分曉，方為了事人。夫何故？誠能日用間，逆順不能遷，則夜間夢寢不能昧，夢覺既如一，死生了無礙。其或未然，且請究竟。頌曰：
　　我本無來去，誰云有死生。日月常出沒，太虛何暗明。
　　逆順心無染，夢境自然清。無生真樂妙，歷劫慶昇平。
　　第三十二則
　　《文始真經》 云：意有變，心無變。意有覺，心無覺。惟一我心，則意者塵往來爾，事者倏起滅爾，吾心有大常者存。故心喻火也，意喻土也。火生土，猶心生意也。無心則無意，無意則無情，是以情生而意覺，舉意而心照也。大衆，日用間以此照覺，則情識俱空，事物兩忘，應用隨機，忽起忽滅，皆浮浮然。夫何故？吾心有大常主宰存焉。還會否？咦，頌曰：
　　雲去雲來山靜止，潮生潮退海澄平。潮雲無意時來往，山海無心日翠清。
　　第三十三則
　　《文始真經》云：有人問於我曰：爾何族何氏，何名何字，何衣何食，何友何僕，何琴何書，何古何今？我時默然不對一字。或人叩之不已，我不得已而應之曰：尚自不見我，將何為我所。予嘗見朱文公語錄云：禪自道家起，釋氏於道家經典抽出，翻頭換面，
　　做寶藏賣弄。予始疑之，思道家安有禪。及熟玩此經，及《南華》等經，方知文公不虛說矣，信乎。馮尊師云：鳩摩羅什未生，已有南華、列子。文始真人設此幾問，云：不對一字。大衆，是否誠能於此悟的切當，忽然省得真仙微妙，已對了也。其或未然，且向尚自不見我，將何為我所參詳去。頌曰：
　　有人問於我，將何為我所。直面定心拳，教伊無處趓。無處趓，無處趓。
　　第三十四則
　　《文始真經》云：譬如大海能變化億萬蛟魚，水一而已。我之與物，蓊然蔚然在大化中，性一而已。知夫性一者，無人無我，無死無生。夫三才萬類，皆自太極中變而有自，各賦形以來，物物具一太極，存一天理，在大化中生化化生而無窮。況心流精衮，事風物浪，無時定止。所以自古至今，翻形換殼，不得超脫。大衆，誠能悟此虛幻空華，忘物省事，反情息心，自然一性圓明，不與萬法混。這箇主人公，超然自在，倒大來輕輕快快，又何人我死生之疑礙乎。珍重珍重。頌曰：
　　魚龍變化皆同水，人我生成總一心。同異異同忘彼此，黃金同土土同金。
　　噫，純然一性太空體，寂寂明明絕古今。
　　第三十五則
　　《文始真經》云：均一物也，衆人或其名，見物不見道；賢人析其理，見道不見物；聖人合其天，不見道不見物。一道皆道，不執之即道，執之即物。《周易》孔聖《繫辭》云：形而上者謂之道，形而下者謂之器。器亦物也。故君子體物而不遺，旨哉。釋氏云：人能轉物，即同如來。以此章妙推之，費力不少。夫何故？物自物，我自我，何必轉，何必去。是以聖人純一不雜，體合乾坤，自然物我兩忘，道心不二。大衆，誠能如此見徹，同物我，全天理，這箇主人公，活潑潑、圓混混，綽然無礙，無可不可，體妙象先，頓超物表，真樂無窮，又何固執意我矣。珍重珍重。頌曰：
　　滯有到頭成幻妄，執無畢竟墮頑空。　有無不立心超絕，不明通處亦明通。
　　第三十六則
　　《文始真經》云：天地萬物，無有一物是吾之物。物非我物，不得不應；我非我我，不得不養。雖應物未嘗有物，雖養我未嘗有我。勿曰外物，然後外我；勿曰外形，然後外心。道一而已，不可序進。大哉，聖人之言歟。物來則應，應之以誠；物去則空，寂然無著，所謂不即不離也。夏葛冬裘，飢餐渴飲，安分隨宜，時行時止，皆平常本分事也。可用則用，可休便休，隨時消息，輔合自然，又不用心，亦不費力。所謂事于無事，為而無為，多少輕快。又何外物、外形、外心之分別？大衆，應物忘物，養我忘我，自然一了百當，本性超然。故曰：道一而已，不可序進。頌曰：
　　對境如無境，同塵絕點塵。我人俱不礙，大地法王身。
　　一徹萬融無箇事，乾坤內外總吾身。
　　玄教大公案卷上竟
　　玄教大公案卷下
　　金蓮道師實菴先生苗太素舉
　　門人誠菴王志道集
　　第三十七則
　　《文始真經》云：不可非世是己，不可卑人尊己，不可輕忽道己，不可訕謗德己，不可鄙猥才己。夫非世人而是己，自是也。小看人而尊己，自高也。輕忽人而重己，自尊也。以毀謗人而德己，自能也。以人鄙愚猥瑣而才己，自矜也。
　　大衆，已上五事，文始真人力救我輩學人節病，當直下明悟反照，如或有一，速當悔改，做箇好道人。若撥無因果，昧己不改，從此五事生五般毒氣，將來自禍自患。必然自是不改，積生凶惡之氣；自高不改，積生強豪之氣；自慢不改，積生驕欺之氣；自能不改，積生慍怒之氣；自矜不改，積生矯傲之氣。如是之氣，皆係禀賦輕薄血氣之性，俗風染污習氣之性使然。既有此五毒，則生嗔恨煩惱、灾厄苦楚，自為障魔，德行俱喪。至本然真性，煙霧昏昧如此矣，尚言明心見性，硬誇玄妙禪機，正所謂掩耳偷鈴。嘻，慎之慎之。頌曰：
　　貧者生來太蠢癡，無聞無見更無知。人間鄙拙無如我，豈我人前弄爪蹄。
　　第三十八則
　　《文始真經》云：昔之論道者，或曰凝寂，或曰邃探，或曰澄徹，或曰空同，或曰晦冥，慎勿遇此而生怖退。天下至理，竟非言意，苟知非言非意，在彼微言妙意之上，乃契吾說。大衆，此一章痛鍼我輩，執著言辭以為玄妙，墜於一邊，不能圓混大同。誠悟不可言之精妙，直超最上方，契合《文始真經》實理，當在語言之外承當。頌曰：
　　凝寂為頑靜，邃深屬幻陰。空同何實際，澄徹入昏沉。
　　冥晦幽無照，微言墮法塵。一齊無礙了，慶快樂天心。
　　第三十九則
　　《沖虛經》云：有人憂天地壞。真人解之曰：彼一也，此一也。故我生不知死，死不知生，來不知去，去不知來，壞與不壞，吾何容心哉。又云：精神入其門，骨骸反其根，我尚何存。大衆，死生猶晝夜，去來若冬春。故聖人明達此妙，生死去來，心一太虛，都忘所知，自然而然，此身亦天地。故云彼此一也。乃知精神反本，幻化歸空，一真同乎今日，超然巍獨，何必更問我尚何存。諸公若各向此了得，只今便請如此，休待末後再去商量。頌曰：
　　幻化有形終有壞，真元無象故常存。只今一切了無礙，超然三界獨稱尊。
　　第四十則
　　《沖虛經》云：魯君聞亢倉子深得太上之道，能以耳視而目聽，使上卿厚禮聘至。魯君卑辭請問。亢倉子曰：傳之者妄矣，我能視聽不用耳目，不能易耳目之用。魯君曰：此增易矣，其道奈何，寡人終願聞之。亢倉子曰：我能體合於心，心合於炁，炁合於神，神合於無，其有介然之有，惟然之音，雖遠在八荒之外，近在眉睫之間，來干我者，我必知之。乃不知是我七孔四肢之所覺，心腹六臟之所知，其自知而已矣。魯君大悅，以告孔子。孔子笑而不答。
　　大衆，忘我造玄，虛心體道，則身心圓混，神炁妙融，是以一性太虛，六根互用。大哉真人，圓證若此。惜乎魯君，雖樂然敬愛之，被貴榮聲色迷昧，不能了悟，以告宣尼。且道何故宣尼不答？叅頌曰：
　　三元沖妙歸無極，一性圓輝體太空。誠會六根源一混，不圓通處亦圓通。
　　第四十一則
　　列仙《沖虛經》云：龍叔有十般病，求文摯醫。文摯問其病證，龍叔曰：吾鄉譽不以為榮，國毀不以為辱，得而不喜，失而不憂，視生如死，視富如貧，視人如己，視己如人，處家如旅舍，吾鄉如他國。凡此眾疾，爵賞不能勸，刑罰不能威，盛衰利害不能易，衰樂不能移，此奚疾也？文摯向明視之，曰：嘻，子方寸虛矣，幾聖人也。子心六孔流通，而一孔不達，今子以聖智為疾，非吾淺術所能也。
　　大眾，龍叔之病，榮辱得失，死生貧富，人我視之一笑，故為病也。所以證聖智圓通，六通無礙，自然而然矣。夫何故復云一孔不達？請諸公默默中叅，如參得這一孔通達，則無漏矣。頌曰：
　　龍叔十般病，達人當悟證。六通無礙遮，識性空天性。
　　向上竅豁開，一真融慧命。性命了圓成，玉質金堅瑩。
　　第四十二則
　　《沖虛經》云：無所由而常生者，道也。由生而生，雖終而不忘，常也。故無用而生謂之道，用道得終謂之常；無所用而死者謂之道，用道得死者謂之常。大衆，此一篇發明大道體常，無斷滅相也。所謂無所由而常，乃無所從來，不知生為生，乃道也。生而無生，身雖死而本性不亡，乃常也。故無用而生謂之道，體道得終謂之常。以此明悟真常妙道，體乎自然，何必憂乎無常。頌曰：
　　日月有明暗，大虛無暗明。性本太虛體，生滅奚變更。噫，任他桑海變，一點湛然清。
　　第四十三則
　　南華老仙云：明於天，通於聖，六通四達，云昧然無不靜者矣。聖人之靜也，非曰龍也，善故靜也。萬物無足以撓心者，故靜也。水靜，猶明燭鬚眉，平中准，大匠取法焉。水靜獨明，而況聖人精神之心乎。
　　大衆，此一章專言一箇靜字。學人常常多被逆順境遷，事物障礙，不能耐煩，欲尋箇幽靜處休歇去。殊不知又添箇尋靜的念頭，到那幽僻處，又有許多勞攘，可憐哉。南華老仙以一善字，發明真靜明妙工夫的切。所謂善者，非曰善惡之善，乃聖人之良能也。聖人之心，虛明空廓，清靜圓輝，如懸寶鑑，物來則照，物去則空，無有色相好醜，一心澄徹，萬里昭然，豈不簡妙。故以水靜猶能清平燭物，況人之一點靈空明乎。誠能于此透徹，事休擾擾，心絕營營，做箇清閑道人，多少輕快也。頌曰：
　　動靜不居，去來無礙。四威儀中，得大自在。為其無為，利而不害。一點虛空，大周沙界。
　　第四十四則
　　南華老仙《齊物篇》首，以二子答問三籟。始言人籟地籟之不齊，便是孟子云物之不齊，物之情也；末言天籟，云吹萬不同，而使其自已，謂衆竅怒息，萬籟澄虛，時是誰耶。前言情，後言理，理一分殊，賓主自別，不齊之齊明矣。就中廣喻，以明物之生化無窮，萬化一化皆神。末以己夢蝴蝶為喻，結一篇之大義：倏然夢栩栩然蝴蝶也，俄然覺蘧蘧然周也；不知周之夢為蝴蝶與，蝴蝶之夢為周與？周之與蝶，則必有箇分限，到此恰不說破。大衆，且道只今誰夢誰覺？誠能直下明悟分曉，則知生死夢覺，則齊歸於大化，其中有卓然巍獨者存。故曰：有此大覺，則然後知此大夢也。其或未然，聽吾後頌曰：
　　物我同胞體一源，不齊齊處亦方圓。隨情各造輪迴殼，反本同歸太極圈。
　　萬籟寂然天籟息，一心清肅識心潜。化生生化由他變，夢覺雙忘樂象先。
　　第四十五則
　　南華老仙云：孔子教顏子心齋，回曰：敢問心齋？孔子曰：若一志，無聽之以耳，而聽之以心，無聽之以心，而聽之以氣。聽止於耳，心止於符氣也者，虛而待物者也。唯道集虛，虛者心齋也。回曰：回之未始得使，實自回也；得使之也，未始有回也，可謂虛乎？孔子曰：盡矣。
　　大衆，宣聖以一虛字，授顏子心齋，旨哉。顏子一聞而頓徹，直超聖境。云未始有回也，可謂虛乎；謂頓然忘我，不知有回也。宣聖許其盡矣。夫視、聽、言、嗅四者，宣聖止以聽聞直指，何也？以耳聽乃衆人之聽，惟隨聲而已；以心聽乃賢人之聽，得符契也。聽之以氣，聖人之聽，反本也。夫人生以來，各賦一太虛，各禀一元炁也。心虛則元炁沖融，炁息則靈明朗徹，非即非離，互體妙用，可謂心路斷絕，性天瑩潔。故曰：虛室生白，吉祥止止，致虛之極，天光瑩發，玄之又玄矣。宜乎釋氏觀音，圓通大行，自聞中而入，得成道果，故號觀音。先聖性與天道，盡在是矣。豈不可得而聞乎？噫，珍重。
　　頌曰：
　　口素心不素，安能達本來。不欺誠道戒，無昧即心齋。
　　神谷無纖染，靈臺絕點埃。太虛清徹朗，慧日曜天階。
　　第四十六則
　　南華老仙《秋水》一篇，河伯、海若凡六答問，如風濤激石，雪浪翻空，使人驚心喪膽，恍惚茫然。及乎至篇末，清澄碧海，光映蒼天，使人神清氣息，寧極反真。大衆，夫何故反乎？要都歸結在道理權三字上。故曰：達道者必明於理，達於理者，必明於權；明於權者，不以物害己。又言：察乎安危，寧於禍福，謹於去就，莫之能害。故曰天在內，人在外。夫天在內，純粹不雜而大體正；人在外，應變無方而大用和。是以圓混混、活潑潑，道以理貫，事以權行，安危去就，體天應人，禍患魔害，自何而有。到這裹，河伯心冥神契，無後再問。宜乎東坡云：三日不讀《南華秋水篇》，則口臭文不光。誠能明悟，日用自然，無一切魔軍，有無
　　量真樂。珍重。頌曰：
　　河伯見秋水，泛濫泊隄起。及乎見海若，望洋嘆不已。
　　井底蛙窺天，海中鱉見恥。見量然淺深，貴乎各知理。
　　大體大機權，吉凶當反己。體道素安常，樂天任終始。
　　第四十七則
　　南華老仙云：徹志之勃，解心之謬，去德之累，達道之塞。貴、富、顯、嚴、名、利六者，勃志也。容、動、色、理、氣、意六者，謬心也。惡、欲、喜、怒、衰、樂六者，累德也。去、就、取、與、知、能六者，塞道也。此四六者，不盪胸中則正，正則靜，靜則明，明則虛，虛則無為而無不為也。
　　大眾，徹志解心，去累達塞，各有六事，皆是我等障魔。悖理則天道不通，故徹之；謬心則事情牽纏，故解之；德累則處斷不明，故去之；物塞則中不虛徹，故達之。皆人欲也。此四六不蕩於胸中，則致中正清靜，明朗虛通。能如是，足可以隆道厚德，成性了心。此一篇，南華老仙特提掇後學的切　工夫，漸入佳境，細．細咀嚼，多少意味。珍重。頌曰：
　　凡情人欲衆，四六障天機。省事心無謬。忘緣志不非。
　　情空德絕累，性著意無疑。正靜心虛徹，無為無不為。
　　第四十八則
　　南華老仙嘗言：有始也者，有未始有始也者，有未始有夫未始有始也者；有有也者，有無也者，有未始有無也者，有未始有夫未始有無也者。俄而有無矣，而未知有無之果有謂乎？果無謂乎？
　　此一節五言未始，前解者不一，然互有得失，皆未著實，使人愈見迂闊。有以列仙五太，解證稍通。殊不知只以此身有無，乃至真無妙有，又融一未始，一節抵一節，果謂奇奇妙妙，真真純純。且如此身一有，自何而來？因一念而有也，即知念乃身之未始。念自心生，即知心乃念之未始。心自性生，即知性乃心之未始。有是炁即有是性，即知命乃性之未始。本然慧性，真無也；真空慧命，妙有也。真無妙有融一未始，乃太極未肇，父母未生，一真實象，是謂玉虛妙體，清淨道身，無始之始也。大衆，從此處顛倒究竟將去，一節高一節，漸入佳境。到這裹，則知天地與我並生，萬物與我為一，種種是非彼我、聲色有無，皆為空華陽焰。真樂自然，豈不簡妙乎。聽聽頌曰：
　　南華五未始，從頭追到底。此念自心生，一心從性起。
　　性依命根生，性命同一軌。妙有融真無，玄玄玉虛體。
　　志士明悟誠，真樂無生矣。
　　第四十九則
　　南華老仙設一喻，使人即物理以明心，達天機而悟道，然其意密密深深，造其微奇奇特特。言夔憐蚿、蚿憐蛇、蛇憐風、風憐目、目憐心六事。蚿即蜈蚣也。始以三物引起，至風目心，大體妙用，造化天機，朗朗明白。以夔蚓足之多少，喻唾之噴大小珠霧。及蛇之無足而行，又疾喻聖人動止，運化屈伸、相感遲疾，亦應乎天機，皆自然而然。次以風之蓬蓬然起於北海，入於南海，反陰復陽，倏忽起滅，比夫有形相之物，又超一奇絕。末後目與心洽，不說破。大衆，還會得否？其或未然，實菴借口張揚，諸公貴誠默契。夫人之目一舉萬里，天涯海角都在眼底；心之一動，大地山河盡在此中。其天機舉動，可謂不行而至，不疾而速，可不戒慎而返觀哉。如風之初起，似乎勢力輕微，及乎撼山拔木，從微至大。我之呼吸造化工夫，亦復如是。諸公直下曉了大機妙用，自然不費心力。頌曰：
　　大道無不在，物物總含容。夔蹢疾如蚿，蛇飛遲似風。
　　天機融紫極，玄理體黃中。泯識有無有，忘情空不空。
　　反觀心密妙，覿面主人公。
　　第五十則
　　黃帝聞廣成君隱於崆峒山，退捐天下，築特室，席白茅，靜居三月而往問道。廣成君南面而臥，黃帝順下風膝行而進，再拜稽首，而問曰：吾聞子達於至道，敢問治身奈何？長久，廣成君蹴然而起曰：善哉問。來，吾語汝。至道之精，窈窈冥冥；至道之極，昏昏默默。無視無聽，抱神而靜，〔汝〕形將自正。必靜必清，無勞汝形，無搖汝精，惟湛然方寸，無使營營，心無所知，汝神將守形。彼其物無窮，而人皆以為終。得吾道者，入無窮之門，遊無極之野。
　　大衆，夫人之本來元神不能守舍，蓋由情生心擾，念動精搖之故。廣成君教帝心無知擾，神將自守，旨哉。黃帝大聖人，尚如此席茅齋心三月，膝行跪于下風，叅師問道。我輩何人，猶不能如是，安得入神於無窮之門，遊無極之野哉？噫，頌曰：
　　心絕營營神在舍，精無搖動氣歸根。
　　炁神綿密中中息，直入玄元衆妙門。
　　第五十－則
　　《南華經》云：黃帝遊赤水之上，登崑崙之丘而南望，還歸遺其玄珠。使智索之而不得，使離珠索之而不得，使喫詬索之而不得，乃使罔象，罔象得之。黃帝曰：異哉，罔象可以得之乎。
　　大衆，此一玄珠，人人中具，耀古輝今，光天徹地，只為物慾塵障，事情雲蔽，明見馳騁，智識縱橫，所以昧失此珠。幸有欲見此珠者，又即言辭而求者，或以聰明揣度而求者，又以智識思求者。明求愈遠，智索愈遙，故黃帝以此三人求尋而皆不得。後以罔象，罔象得之。何謂也？使人離其語言知識，忘乎聰明見解，誠意於丹丘之上，淵心於罔象之中，一點圓明，自然朗徹，豈不簡妙哉。再審後頌曰：
　　一顆無價珠，沉埋被泥淤。聰明智揣摸，都屬者之乎。
　　潜心歸罔象，不覺珠光浮。一躍出清淵，圓明耀太虛。
　　第五十二則
　　《南華經》云：齧缺問道於被衣，被衣曰：若正汝形，一汝視，天和將至；攝汝知，一汝度，神將來舍。德將為汝美，道將為汝歸。汝瞳然若新生之犢，而無求其故。言未終，齧缺若睡寐，已忘形。被衣大悅，行歌而去。
　　大眾，古人一聞至道，形忘心醉，復本然之至善，所謂正形一視，誠全而含光不二也；攝知一度，無思而凝神精一也。故若新生之犢，其純全而無心也。心神一混，物我兩忘，不知所以然而然，宜乎本師真樂而歌，真其實知，不以故自持，至哉。今我輩然業重福輕，急不能如是，誠能信得及，誠誠默密，便如此做將去，工夫純熟時，亦自然而然。頌曰：
　　屏智黜聰明，含光妙一誠。被衣云未盡，齧缺已忘形。
　　道契心純玉，情空性潔冰。太虛風息息，天籟寂無聲。
　　第五十三則
　　南華老仙云：道固不小行，德固不小識。小識傷德，小行傷道。故云正己而已矣。樂全之謂得志。古之所謂得志者，非軒冕之謂也，謂其無以益其樂而己矣。今之所謂得志者，軒冕之謂也。軒冕在身，非性命也，物之倘來寄也。大衆，聖人以寶貴精神，安和性命為樂全，故安貧樂道，不以軒冕為榮，而喪清高志節，況乎窮約趍俗，小識小行，而為道德之累哉。喪己於物，失性於俗，何足道哉。戒之慎之。頌曰：
　　世事如雲變，炎涼反掌間。利名心冷淡，道德性芝蘭。
　　有用心流浪，無求志泰山。綽然無繫礙，大志樂閑閑。
　　第五十四則
　　南華仙宴息，束郭子敬問曰：所謂道惡乎在？真人曰：無所不在。〔東〕郭曰：期而後可。真人指前蟻曰：在螻蟻。曰：何其下耶？曰：在梯稗。曰：何其愈下耶？真人指空地曰：在瓦礫。曰：何其愈下耶？真人指空地曰：在瓦礫。曰：何其愈甚耶？曰：在屎溺。東郭子不會。
　　拙哉，吾太上云：道之在天下，猶川谷之於江海。又云：大道汎兮，其可左右。宣聖云：形而上者謂之道，形而下者謂之器。以此推之，則曉南華老仙假目前物類，發明道之本元。惜乎東郭子全無領悟。夫道物物全彰，頭頭具足，此無所不在也。猶我之一點，舉目無際，何所往而非道乎。乃知老仙始一句以露心肝，後四答乃第二機，不獲己也。大衆，誠能向真人始一句以前會得，財巍然獨存，綽然無礙矣。諸大德會否？噫，今禪家庭前柏樹、堂內酒臺、麻三斤、協三拳、乾屎橛、佛糞堆，種種公案皆從此中來。所以長者馮尊師言：鳩摩羅什未生，已有南華、列子。朱文公云：禪自道家起，今衲子翻頭換面發明。豈不然哉。諸公直下無疑，融會了徹，則萬法中通，三家一貫。更何爭能好勝，人我是非，且得忻樂太平，作箇超塵大丈夫，豈不美歟？頌曰：
　　萬物三寸道一元，未曾舉處已昭然。南華的意全彰妙，東郭疑心不造玄。
　　濁氣昏蒙迷本性，清風涣徹見先天。六通四達全無礙，三教收來一箇○。
　　第五十五則
　　南華老仙云：後世學者不幸，不見天地之純，古人之大體，道術將為天下裂#1。如惠施之學，以萬物畢同畢異，天地為一體，天下之辯士相與樂之。如言卵有毛、鷄三足、郢有天下、犬可以為羊、馬有卵、丁子有尾、火不熱、山出口、輪不蹍地、目不見、指不至、至不絕、龜長於蛇、矩不方、規不可以為圓、鑿不圍枘、飛烏之影不動、鏃矢之疾而有不行不止之時、狗非犬、黃馬驪牛三、白狗黑狐駒未嘗有母、一尺之棰日取其半萬世不竭。辯士以此與惠施相應，終身無窮。然惠施之談，自以為最賢，飾人之心，易人之意，能勝人之口，不能服人之心。常欲以勝人為名，弱於德，強於物，胎蕩而不得，逐物而不反，窮響聲形，與影競走，悲夫。
　　大衆，南華老仙特舉惠施之才，為一經之結。意其後世之人，氣輕福薄，不復天地之純，聖人之大體，專尚機鋒敏捷，問長答短，問東答西，問有答無，急無可答，反使人叅。教小輩利口之縱橫〔便〕捷，君子木訥而難對。一片勝心，自尊自大，鼓誘鄙俗，誑惑愚夫，闊說大言，自為普化，迤迤習成淫風，傷哉。《易》曰：咸其輔頰舌。又云：憧憧往來，朋從爾思。正謂此也。諸大善人，誠能勘破此等，明悟了達，當含光內燭，寶毓天和，毋似此徒張皇誑妄，當反朴還淳，止此而已。頌曰：
　　學道修心反朴淳，朴淳不必更思尋。口頭三昧空搖舌，眼底百端錯用心。
　　墨子儉勤猶可取，惠施詭譎實難箴。不言言妙誠通徹，淵默雷轟震大音。
　　第五十六則
　　純陽帝君云：悟真常，不達命，此是修行第一病。只修祖性不修丹，萬劫陰靈難入聖。紫陽真人云：饒君了悟真如性，未免拋身卻入身。爭似更能修大藥，頓超無漏作真人。大衆，今之說明心見性者，皆以揚眉瞬目、竪指舒拳、敲喝語默應對為了，能以此學解，以此識神認作本然真性，為真的當。自謂無疑罷叅，只這一邊事尚未
　　著實，況乎與語真空慧命，末後大事，遠之遠矣，深可憐哉。祖師以此二詩警拔志士，可謂痛切。惜乎我輩薄福，力量輕微，不能前進。況有守腎守臍、守心守腦，努力搬運，屈伸作為，種種泥形著相，為命基工夫，亦可憐哉。且道如何是端的？默息去，默息去。頌曰：
　　活通大象鼻孔，突出元獅眼睛。兩箇打成一片，千和萬合沖凝。
　　恍惚綿綿密密，自然圓混太清。篤志若山了得，長春至樂無生。
　　第五十七則
　　《周易·繫辭》，孔聖謂窮理盡性，以至于命。又云：聖人以此洗心，退藏于密。大衆，這箇密處，便是聖人安身立命處，不可以知識思求，亦非耳目視聽。當至至誠誠，洗得心上潔潔淨淨，明明朗朗，方可得退藏于此。故聖人以窮理為先，理窮則性盡。理即心也。故心虛明則性寂朗，工夫至此，明寂湛然，與太虛體一時，是可至于慧命真空，末後大事。汝等欲知之乎？欲行之乎？，噫，頌曰：
　　性無命不處，命無性無主。性命一圓融，自然隱乎此。
　　真火炎太虛，慧風輕鼓舞。霎時天地鎔，太極圓如許。
　　第五十八則
　　周濂溪與伊川云：看《華嚴經》一部，不如看一艮卦。大衆，以一艮卦能盡得《華嚴經》義乎？衆默然熏禮，請開發。曰：艮，止也。重艮為艮，止之又止，止于至善，息乎大中，聖人能事已矣。故卦辭：艮其背，不獲其身，行其庭不見其人，無咎。背與心相對，不曰艮心，而曰艮背者，心忘己矣。心忘己，自然人我兩忘，聲色俱泯，造先天之妙境，何世間之灾咎，豈不簡妙哉。《華嚴經》至妙之理，不過如是。中間廣喻，四菩薩即易四象，八金剛即八卦。復姤兩卦十二爻，即一年節候。龍女七歲成男，卦有六爻，剥坤第七，變為復震。震為長男陽龍之象，故喻七歲成男；純一不雜，乾陽之象，故喻善財童子。天地五十五數，善財五十三，叅末叅大。天神至地神，即大哉乾元，至哉坤元也。叅合也，恰好五十五數，成純陽乾數。故為八十一卷，皆《易》中聖人之緒餘也。故周夫子以看一艮卦，勝看一部《華嚴經》，豈不然哉。雖然，若云大聖人超出乾坤之表，巍獨无極之真，此亦謂之緒餘。大衆，能會得否？頌曰：
　　止之又止止無止，當於言象外叅求。艮心艮背歸无極，忘我忘人混大沖。
　　大易羲皇元罔象，華嚴長者體洪濛。一齊止止全無法，玄又玄兮空不空。
　　第五十九則
　　《周易》離卦第三爻：日昃之離，不鼓缶而歌，則大耋之嗟，凶。此一卦爻，聖人發明人之遊魂為變，生死之說。離，麗明也。人之前明將盡，後明相隨，如日之傾昃入地。這一點靈明昏晦，到這裹隨時處順，鼓缶樂天，則明明相繼，自然而然。不達死生之理，到這裹手忙腳亂，氣濁心荒，嗟嘆無主，凶也。這箇凶，非處世吉凶之凶。這一凶是一念有差，翻軀換殼，又不知作甚麼物類也。此凶不可言，嘻。大衆，到這裹若之何理會？眾禮請開發。大衆，到這般時旋理會，則遲了也。要在乎只今便理會。所以離卦第五爻#2云：畜牝牛，亨。人之嗜利趨名，隨情逐物，恃明好察，騁俊矜能，何嘗反照這點靈明。聖人設一畜牝牛為喻。畜，牧養也。牛乃順獸，牝牛順而柔也。只今反照虛中，含光內燭，如牧牛相似。向一切逆順聲色調和為工夫，久久馴熟，柔順安恬，習俗血氣之性自然消殞，本然真性自然清真。到這裹，夢覺如晝夜之相待，死生若冬春之繼旋，何凶之有。禪家牧牛之說，亦倣於此。雖然，若大聖人形神俱妙，無生無死之玄，此亦是第二機。珍重珍重。頌曰：
　　一從拳住這頑牛，三股芒繩穿鼻頭。略自侵禾加棒捶，星兒落草便鞭抽。
　　昔時未鍊頑而拗，今日調馴順且柔。鞭索頓忘無箇事，山前臥月睡齁齁。
　　第六十則
　　《周易·繫辭》云：易無體，神無方。又云：易無思也，無為也，寂然不動，感而遂通。乃知無體之體，易之大體；不神之神，易之至神。至神大體，乃先天易也。宣聖教人無思無為，寂然不動而體之無思，則心寂然無為，則性不動。大衆，只這不動寂然時的主宰，便是先天之妙、無極之真。若能直下承當，精誠默貫，自然萬理昭彰，一性太虛。向平常隨機應用，則不動而變，無為而成，不行而至，不言而信，靜存動照，誠已感通，所以神化無方，無幽不燭，天地莫遷，鬼神難測。先儒謂須信畫前元有易。誠哉言也。噫，公等只今了得，一部易理都在自己，千賢萬聖俱立下風。其或未然，看○頌曰：
　　此○舒直強名一，一復還圓號太極。不動動中闢翕機，三才萬物歸吾密。
　　歸吾密處體中中，一片太虛無眹跡。證箇羲皇向上人，先天天表樂真逸。
　　第六十一則
　　重陽祖師初至寧海范明叔之南園怡老亭，丹陽真人與其友戰師輩會飲，一見祖師來，問曰：先生何方而來？曰：路遠三千里，特來扶醉人。丹陽作詩默有此句，一見符契，遂邀坐，進禮問道。曰：五行不到處，一炁未生前。丹陽真人驚起作禮。有范明叔在傍曰：此十字簡而且盡妙，先生非神仙，安能及此。大衆，祖師一見，便指示生前面目，象先至妙，偉哉！超出陰陽之表，即五行不到處也。復乎性命之先，即父母未生前也。丹陽真人一聞即悟，自此至終頓超然絕，可謂真實希有。紫陽真人云：五炁歸元，一真反本。即上義也。大衆，誠能神悟心通，直下領會，含光默默行將去，豈不妙哉。其或未然，審聽予頌。頌曰：
　　精神魂魄意，和混一作圓。身心寂不動，恍惚體象先。
　　非心亦非性，非佛亦非仙。粉碎大虛空，先天天外天。
　　第六十二則
　　玉蟾祖師云：父母未生以前，儘有無窮活路。只今身心不動以後，復有无極真機。旨哉。原夫未生以前，純然元炁，中含至寶，生生之妙，圓混無方，所謂無窮活路也。自有生以來，赤子之心漸變，本然真性日遷，識性雲障，妄想霧昏，終日泛流緣業，何時澄清本源。故祖隊慈憫，以身心不動警拔我輩，驀直反流歸源，可謂切切矣。所謂身心者，非妄想肉心，非氣血幻身，乃本然靈慧，無象法身也。所以法身寂然，則真靜矣；靈妙澄然，則玉虛矣。致虛靜篤，復未始之大象，无極之至真，體獨象先，頓超物表，可不簡妙哉。大衆，欲知之乎，行之乎。頌曰：
　　父母生前一點真，不空空象號元神。靈虛真靜中中妙，恍爾自然無極春。
　　第六十三則
　　司命三茅仙君詩云：靈臺皎潔似冰壺，柢許元神裹面居。若向箇中添一物，平生便是不清虛。旨哉。大衆，以此推之，修行人先貴此心清潔純素，真真朴朴，無一毫點染，方可做箇清靜道人。丹陽真君云：酒色財氣心不了，得玄得妙卻如無。故廉真人云：心死神方活，情忘道自存。今觀我輩，心不死二情未忘，必切要冰灰這貪妄心、嗔恨心、愛慾心。此三心先了得，其他名利求逐等心自然消滅。此三等心不了，要脫離輪迴，頓超生滅，未敢相許。諸公各各精誠，早了早了，同游泳無何有之鄉，先天清虛妙境。伏惟珍重。頌曰：
　　止止休休責妄息，謙謙讓讓恨嗔冰。慾根愛念最為害，了得自然超死生。
　　損神氣喪元精减，切休掩耳暗偷鈴。莫怪實菴言醜陋，要伊耳瞎眼睛聾。
　　第六十四則
　　元始天尊懸一寶珠，大如黍米，在空玄之中，去地五丈。元始登引天真大神無鞅聖衆，俱入寶珠之中，不知所在。大衆，此一寶珠至微，如何能包容千真萬聖不知所在？公等直下離諸五慾，超出五行，向這裹勘破，則璇璣玉衡，一時停輸，四極朗清，萬法中融，自然直超祖劫，復乎天根，上無復祖，唯道為身，逍遙乎玉山上京，游泳乎大羅玉清。美哉。金蓮寶經云：文始博大真人示衆，拈一金蓮花，於中現一寶珠，放百寶光，遍現十方法界。又云：奈諸衆生，將此金蓮寶珠自沉泥穢，甘受五濁，昏昧光明。若諸善根發一信心，但能躍出諸塵垢，自然清浄光明，洞燭十方三界，咸樂如是，非我獨有。以此推之，此一寶珠，人人身中具足圓明。所以道：放開彌滿六合，廣大包容，斂則退藏於密，鬼神莫測。○頌曰：
　　粟中藏世界，即芥納須彌。一點玉虛妙，萬法總綱維。
　　含弘無盡藏，潜密絕芒微，罔象中中得，寶光極耀輝。
　　人室三極則
　　極則章一
　　純清虛白妙真心，無昧圓輝耀古今。朴實道人當了徹，安平放下樂希音。
　　予嘗謂丹臺無昧，則精炁沖融；靈府生塵，則心神昏散。予試問：諸兄在此許時，亦忖得自己血氣禀賦之性，習染俗氣之性，曾變得否？貪嗔愛慾心、利名情妄心、才能好勝心、聰明見解等心，曾去了否？其或未然，既要了此真功實妙，便當一一絕跡勿留。全身放下，本然靈妙見前，方可收拾歸來，退藏於密。這箇密處，仙真強名神谷，雅號玄關，陰陽不到處，父母未生前，是我安身立命處。誠能六慾不生，三心泯沒，向喜怒哀樂未發，寂然虛豁，中中天目反觀罔象，鼻孔默息。從默息至真息，自真息至定息，六脉淵澄，一真恍惚。湛兮似乎存，朗然若我獨，寥寥玉虛，純純全全，圓明沖漠，虛白自然。到這裹，天地莫能遷其體，日月莫能眩其明，鬼神莫窺，陰陽莫測，通身是口，難措一言。實菴太甚饒舌，露泄天機高明。誠能信得及，力行將去，水到成渠，自然而然。噫，別人著力不得，各請自理會。珍重珍重。
　　極則章二
　　始念隨流脗合形，有身性命體元成。心安恬澹性珠朗，炁息沖融命寶靈。
　　性也，命也，固執一邊可乎？原夫先天慧命未明，本性則無主宰。元始本然不修，慧命則無安存。若得性命妙融，必要炁神密混。若夫欲明了本然真性，必先息心；修煉未始慧命，必實養炁。息心在乎意澄情反，養炁在乎神定息調。尹真君云：情波也，心流也，性水也，故命猶源也。靜則體一，動則名殊。以此究竟，多少分明且也。喜怒哀樂愛惡慾，情也，因意感而有，猶風生波起。思慮念意根，心也，因事物而生，猶水動流行。寂，然虛體澄湛明清，情也，猶流反水澄。元炁沖和綿密氤氳，命也，猶滄海元源清徹。若能情泯於心，猶風定波澄。心潜本性，猶流歸水止。性融於命，猶水澄源。紫陽師祖云：風定波澄，心珠光瑩，碧潭清浄，性月圓暉。全真了心達本，至命還元，盡美在此。是以透徹重關，頓超向上，明登實際，得證真空。豈若肩板漢，只見一邊，癡禪客幽囚鬼窟。故《易·擊》云：窮理盡性，以至于命。丹經所謂融了真无，自然妙有，旨哉。子大不肖，輕泄天機，頓忘愆罪，重為細詳，密指高明，誠心會得，精進修持，乃天付也。
　　《心印經》云：上藥三品，神與炁精，恍恍惚惚，窈窈冥冥。所謂三品者，乃元神、元炁、元精，不有不空，無聲無臭，恍惚窈冥，元無定體，三者本一，一體三名。嗟乎，人自有生，心漸迷暗，因意情動搖，而化為五精。猶水神、猶木炁、猶火意、猶土意。土感而生情金，金尅木，神從木亂，元神化為識神。水尅火，炁從鼻散，元炁化為血氣。土剋水，精逐意慾，元精化為感合之精。故隨順，境人也；逆止，元仙也。玉蟾師祖云：五行順行，法界火坑；五行逆歸，大地七寶。紮陽祖師云：四象五行全藉土。夫意土能尅水，而生金情，能伏金情而制精水。又云，真土制真鉛，真鉛制真汞，鉛汞歸土釜，身心寂不動。大衆，具眼具眼。安靜身心，調伏情意，向真陽萌處煉元精，化元炁；息元炁，融元神；凝元神，體太虛。超出五行之表，巍獨三界之上。種種誘喻，悉是強名。予今為諸大德豁開天外眼睛，通徹象先鼻孔，會元始天尊與靈寶天尊，圓混于鬱羅蕭臺，卓爾希音，未始巍然，象帝先天。噫，玄元心印，道統玄關，向上真機，天仙丹寶，盡淨明矣。或問：水濕火燥、金流土崩時，若之性命安在？喝：兵隨印轉，將禀令行，慧劍一揮，魔軍膽碎。雖然太平本是將軍定，不用將軍始太平。珍重珍重。
　　極則章三
　　清諍沖虛，純真恬擔。叅萬古而混一，貫百王而極中。體妙先天，用明皎日。此吾太上心法也。俾夫志士，泯人心而明徹道心，絕物慾而完全天理，虛心寂性，息炁凝真，慧命金堅，道心玉瑩，超入玄關，造无極奧。是以列祖以心印心，假言著道，貴乎道德圓備，性命雙隆，體妙玉虛，直超最上，是謂上仙真人。捨此而他求，皆是異端外道。所以古之真人，其行恬恬，其息深深，其寢無寐，其覺無憂，不知悅生，不知惡死。故生而不有，樂無生天；死而不忘，了無死地，不化而化，自然而然。今之我輩，專以死生為一大事，因緣一曲偏見，服膺憂念，正謂空頭煩惱。故尹真人云：人之橫訐死生，愈變情識，止名為妖，不名為道。大衆，誠能向此明了，居圓入室，和混從容，無可不可。噫，妙真常，息元炁，神無極，體先天。向二六時中，於聲色有無、動靜語默，得大自在，綽然無礙，真樂無窮，多少慶快。工夫誠此，老夫許多言辭都無可用。非天下精一極誠者，其孰能與于此。珍重珍重。
　　玄教大公案卷下竟
　　#1裂：原誤作『列』。
　　#2離卦第五爻，似有誤。