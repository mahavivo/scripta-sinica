玄珠歌
　　經名：玄珠歌。原題通玄先生，當為唐道士張果。底本出：《正統道藏》洞玄部眾衍類。
　　玄珠歌
　　通玄先生撰
　　解採玄珠萬惡除，盡今得道入清虛。乾符顯出真金行，備在逍遙三卷書。
　　宮闕樓臺表道軀，不留命本敵洪鑪。元神散走枯庭在，拋盡玄珠一物無。
　　塵心不識體中天，空敬靈儀擬覓仙。自有玄珠不知處，何年歸命入丹田。
　　多恃聰明強是非，縱聞法要亦相違。若能不出長生寶，結作玄珠透紫微。
　　饅求土塑及丹青，空看經文道豈成？自有玄珠無價寶，幾時覺悟駐神精。
　　明暗同源人不知，若能曉了自幽奇。玄珠定是含光主，永住真宮月魄池。
　　落崖溪畔整神機，解把金關閉命扉。為得玄珠鎮靈府，一真行處一光輝。
　　元真散走不能肩，積毒縱橫壞百靈。豁盡玄珠無上寶，醉中生死幾時醒。
　　沖和海裏育元精，中有玄珠壽命成。不鍊不凝拋欲盡，何如黑處頓教明。
　　解通神息體藏珍，與道相違便失真。若遇玄珠結中道，自然成就化金巾。
　　凡情積濁污天門，豈識玄珠性命根？生處莫令流浪去，當時清諍不迷昏。
　　玄珠振動破魔群，昭著生門白黑分。向裏修持堅固後，道成方識九霄君。
　　欲採玄珠日月奔，先須火發制靈根。朝元萬過金精結，此是登真第一門。
　　玄珠常處洞房居，日月融來渾太虛。真遣瓊環隨液化，光明不絕照神廬。
　　玄珠玉樹有根苗，水際連天永不凋。真火含虛如赤日，金華結魄六時潮。
　　早須烹取太陽酥，喫著元神永不枯。若要形超化金骨，玄珠向裏有醍醐。
　　逍遙常飲月魂津，灌溉靈根道德新。留寶去塵光不散，玄珠照曜五通身。
　　往來出入改嬰孩，順逆參差致禍災。盡有玄珠同一處，因師與指住丹臺。
　　玄珠鼓吹法雷霆，雨滿中池變八瓊。從此光明徹天上，五雲行駕到蓬瀛。
　　用心萬種事多端，何似歸元向裏觀。捉得玄珠令換骨，形超碧落駕金鸞。
　　安閑日夜不曾奔，裏有玄珠開一門。蕩盡塵勞分日月，直交至寶入崑崙。
　　因師傳祕頓無爭，抽卻玄關一道明。天樂至今聲不絕，玄珠果滿赤龍迎。
　　點檢光芒八道分，解吞真火體中焚。玄珠開庾三清界，待了齊驅五色雲。
　　未悟真元恍惚驚，任心貪慾恣三彭。玄珠到處無能染，寶滿瓊池達上清。
　　玄珠得了永無爭，不出丹元結寶成。因轉淘澄輸似月，尋常清淨顆中明。
　　玄珠失卻落址墟，流浪輸迴錯卷舒。魂魄若凝如日月，體同天地合清虛。
　　玄珠結魄一時沖，送入瓊樓最上宮。恰似蟾光能出沒，自然輕舉入雲中。
　　從前搬運幾多人，只把凡形頓出塵。千萬天仙行此術，玄珠照耀一元貞。
　　因師指動日光隨，解把玄珠化羽衣。功滿得成無上道，未登雲路沒人知。
　　逍遙著述顯虛無，不出身田指道軀。內祕分為上中下，尋蹤盡道得玄珠。
　　玄珠歌竟