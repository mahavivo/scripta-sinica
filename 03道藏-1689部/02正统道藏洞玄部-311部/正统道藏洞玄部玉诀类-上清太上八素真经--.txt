上清太上八素真經
　　經名：上清太上八素真經。撰人不詳，約出朴東晉南朝。係早期上清派重要經典之一。一卷。底本出處：《正統道藏》洞玄部玉訣類。
　　上清太上八素真經
　　《太上隱書八素真經》者，乃玄清玉皇之道也。上皇天帝以此書授太微天帝君、三元紫精道君、真陽元老君。此君受書，施行道成後，以付太上道君。太上道君以傳金闕後聖李君，李君以付太虛真人、南嶽赤君，使下授學道，宿有金名玉字，高閣刻名，當為真人者。太上之隱文，不傳於地仙，地仙亦自不得獲之矣。
　　太上曰：夫五星者，是日月之靈根，天胎之五藏也。是以天精結纏，以成五星，天地賴以綜氣，日月擊之而明。若夫天氣不育，則三合虧盈，地氣不育，則萬物枯滯，虧盈則天震地動。若夫列宿不守，則日月薄蝕，五星亂度，則二象失光。天地泰則五星映清，天精合則五星光明。星之靈道，太山上應，德神玉清，上照太虛，下朗萬兆。兆有得失，則五度錯逆，兆有和吉，則流行順道，映洞禍福，毫縷畢彰，玄照纖末，幽存功過者也。五帝上言於星中真皇，真皇上奏於太上玉君，是以辰光轉燭以示萬生，傍行越位以告灾祥也。地建五嶽之山，以象五行之星；人立五臟之神，以擬五行之用。三氣迴合，是以天地列備矣。星之為精，上通衆精，下共光津，吐納則三華漱澤萬靈，傍達三六，中含養生，其事洞而微極，其器浩而長攬也。仙人唯知飛丹召霜，煎鍊雲朱水玉，解金九爐炎霄，勤苦極於營贍，司候足於劬勞，就有成者，不過昇身上天，超躍玄洲耳。此故仙人而已，遠可遊於九宮之間矣，則未有得真人之門戶也。吾今有一道，乃為上真之法，不但中真而已。子乃欲招致五星，與同輦駕三素以上騰，坐八景以遊盼，登太帝之西墉，縱形太空，白日登晨乎。吾昔受之於玉皇，行之迄今，四十六萬年而不休者，翫此道之奇妙，樂五星之接遇也。既得分形億兆，生雲育澤，上遊玉清，下看太極矣，遂為太上之真人者，致五星之精也。隱祕妙術，藏之雲閣，蘊抱靈訣，與之俱遊者矣。子當下封萬生，為十天之帝，玄名碧書，早刻瓊閣，宜令初學真人，受此祕章，令子傳付施行，必當得人。此書是上真之訣，不得傳地仙之夫也。出傳之始，皆當須玄應感悟，靈告其人，乃當清齋委約，誓盟三天，七百年中得三傳，限盡藏之五嶽，不復得出也。泄漏天文隱書，已告天帝，誅其三祖，又下三官，絕其身命，生被水火，死為下鬼矣。諸學真之人而受此書，皆有太帝目名西華宮，有琅簡蘂書於紫宮，當為真人者，乃得此文也。乃是子未生之前五千歲，已有玄名定錄，當遇此經也。子勿以始受此書，而謂非宿命之分矣。玉皇下盼遊生，見有得此書者，即告太上，使遣飛靈玉童三十六人，侍此書之所在處也。又告太極遣南陵玉女三十二人，衛此五星真君、君夫人之名字也。又並使玉童、玉女，衛護有書之身。有書皆盛以別笈，開發省按，皆向書再拜，燒香左右。玉童、玉女司視功過，察人誠向，有　違有善，徑聞太上，不可不慎。
　　修行此道，五年之中，玉童、玉女見形，為子使役。行之十四年，道成，得與五星同輿，上詣玉清宮。
　　夫上真之道有七，太上之道有三，中真之道有六，下真之道有八。
　　上真之道有七，列篇目于左：
　　第一曰太上鬱儀奔日文，第二曰太上結璘奔月章，第三曰太上八素奔辰隱書，第四曰太微帝君飛天綱上經，第五曰高上大洞真經三十九章，第六曰金闕靈書紫文上經，第七曰黃老八道九真中經。
　　右上真之道，總而行之，為上清真人，給玉童、玉女各三千人，位為諸天帝之位。行則三色之節，從羣神萬真，前導鳳歌，後從玄鈞，白虎啟路，飛龍翼轅。
　　太上之道有三，列篇目于左：
　　玉清隱書，神虎大符，金虎真符。
　　右太上之道，總而行之，為太上之道，給玉童、玉女各二千人，位為上真玉皇之君。行則五色神節，從千真羣仙，前導天鈞，後從鸞歌，三真侍轅，騰翥九天。
　　中真之道有六，列篇目于左：太丹隱書朝真上經玉帝神符，三天正法鳳真之文九真升玄文，三元布經四真之章太上金策，方諸洞房玉字上經六甲靈飛，靈寶祕文三皇內文天文大字，青要紫書曲素訣辭三五順行。
　　右中真之道，總而行之，則為上清中道真人，給玉童、玉女各一千人，位為上清左右卿相之師。行則紫毛之節，從萬神千真，前吹鳳嗚，後奏天鈞，玄龍啟道，五帝驗軒，飛行太空，遨戲丹霄。
　　下真之道有八，列篇目于左：
　　上清九化十變三九素語，丹景道精隱地八術，天關三圖玄皇玉書，神州七變七轉洞經，紫度中方石精玉馬之母，絳錄黃道玉目龍書眾文，素奏中章五行祕符，五帝玉玄上元五書。
　　右下真之道，總而行之，則為上清下元真人，給玉童玉女五百人，位為上清左右大夫之官。行則五色之節，從眾神玉女，前嘯九鳳，後吹八鸞，白虬啟道，太極驗軒，飛行倒景，遨遊紫房。
　　上清上真、中道真人、下元真人，所應施修道經，各有篇目，分別為部第，令相隨也。若總修一真之事者，當盡得一真之部書，兼而行之，則為上清真人。
　　若所得書不備具，或得上經，或得中篇，或得下文，雖專修行而闕其餘者，但可飛仙而已。遠詣太極，下遊五嶽，自不得為上清三真也。子當勤心天地，啟告神玄，遠遊名山，祝願千靈，尋求寶文，令道德備焉。既修行一部，上登上清，所給玉童、玉女，便有千數百矣。若偏得一書，而不都具，則玉童、玉女，故自依所受書限，而給衛之耳。
　　唯修《太上鬱儀奔日文》、《結璘奔月章》、《八素奔辰隱書》，便登上清為下元真人，以不盡修上真之事故也。過其餘者，皆應兼修，兼修道成，乃昇上清。
　　若都總修三真之道經，聞見玉清之隱書，佩神虎之大符，便上為玉皇之君太上之真，給玉童、玉女三萬人，遨遊高上之闕，出入玉清之宮，於是天帝太微君，來受事於玉皇焉。
　　《玉清隱書》有四卷，乃高上玉皇昔受之於玉玄太皇道君禁書也。玉皇君所寶妙者也，以付太極四真人，使掌祕藏之，五千年內聽三授，授於上清之玉真人也。若一千年中過三人，亦聽之也。授限訖，不得復傳。世俗之中，千萬之人，時有一人當為天真所授，以得此書者，太上玄臺已有玉名，當為上真故也。有書者在家給玉童三百人，玉女三百人，旦夕當致眾真仙神、名山之靈，詣其寢房，論道講德矣。此謂有書者在家處俗，未去學道時也。山尋真，研味靈文，則威制六天，役使山神，五嶽來朝，玉童玉女形見，侍真燒香。
　　《太上神虎符》，太上虛皇道君以授於太上也。太上道君以付三天真皇，使授諸真人及天帝眾官也。此符有真名於上清者，皆受佩之也。但有此符而無《玉清隱書》者，皆不得為上清之真，但太極之上真耳。
　　《太微天帝金虎符》，太上玉真保皇道君以授於太上太微天帝君也。天帝有三十六，其太微天帝最尊貴，諸天帝皆詣受事矣。受此符皆威制萬神，使役千靈，龍虎衛從，得乘三素之雲，上昇太極上清，拜為左公。
　　《玉清隱書》玄遠絕邈，下真及飛仙之徒，便當息心於無窮之冀耳。《神虎符》、《金虎符》，飛仙輩勤求不已，或有得理矣。自無玄名靈籙，復求不與此文相遇者，比肩也、况玉清之道乎。
　　太上曰：昔謂太清不可登，而况於太極乎。乃謂上清不可聞，而況於玉清乎。明真中有高卑，玄中有階次也。過此以前，非所復議。
　　玉清宮之下真人，乃上清宮之上真人。太極宮之上真人，乃上清宮之下真人。太清宮之上真人，乃太極宮之下真人。從此以下，次得九宮之飛仙也。
　　《玉清隱書》當傳之時，太極四真人各奉執一卷，以上呈上皇、高上、玉皇、玉玄四道君，探按金格玉名，當為上真玉君者，然後乃出傳之耳。有此者立致眾真仙人，來詣其房寢，若修至道，太上不復試其情狀也。是宿有金格玉名，必當為上真故也。《玉清隱書》，道妙於《鬱儀文》矣。
　　有《太上鬱儀奔日文》、《結璘奔月章》、《八素奔辰經》，修行其法，太極真人不復下試。
　　有《大洞真經》者，修行其法，七祖、父母皆離脫鬼名，原貸三官考謫，度錄仙府，解釋艱羅，使詣朱火丹陵宮，受學仙道。仙道成，使翼佐五帝，為九宮之仙也。謂其人備《大洞真經》者也。此書依四極定法，偏為其七祖獲仙，不同於他經矣，甚不可不修行也。若既修之而被試，不過或偏行一道，或中路而息者，自救不暇，亦不能為其七世致仙也。夫鬼可以學仙，如人可以學道，七世立德，故慶流子孫，令致神仙也。一身修道，備明洞經者，則祚及七祖，故當反此胎形，以為仙官耳。中央黃老君以此洞經之妙，而為七世獲福，尤深祕之，與《鬱儀文》 同笈。上清眾真亦貴此道，以其功加於七祖，德昇於上世故也。
　　後聖李君奉受《八素真經奔辰隱書》，施行其法，乃致太微天帝下迎，五星同輿，乘華三素，上登玉清，受書為上清金闕帝君。
　　登飛木星之道：歲星圓鏡木精，玄朗東陽之陔，星中有九門，門中出九鋒芒，鋒芒光垂九百萬丈，一門輒有一青帝，備門奉衛於中央青皇真君也。中央有始陽上真青皇道君，諱澄瀾，字清凝；夫人諱寶容，字飛雲，治在木星之內，鎮守九門，運青光流鋒，以照上下之真。欲飛登之法，常思見歲星，當' 正心視星，以右手拊心而禮之，左手掩兩目，乃九閉氣，又叩齒二十七通，咽液九過，使目閉於手下，心呼歲星中真皇之君、君夫人名諱字三過，畢曰：願得與始陽青皇真君、君夫人，共乘八景碧輿，上登太上宮。言畢，乃臨閉目於手下，向星微祝曰：
　　天地交和，精流東方，仰望九門，飛霞散鋒，始陽碧臺，中有青皇，青牙垂暉，映照九方，鬱察夫人，字曰飛雲，齊服靈錦，龍帔虎裙，腰帶鳳符，首巾華冠，出無入虛，遨遊太元，前策青帝，後從千神，來見迎接，得為飛真，上登玉清，高上之房。祝畢，去手，臨目對星，服星之光二十七吞，存視星九芒，使盡來入喉中也。都畢，又叩齒三通。
　　常行之十四年，木星中青皇大君，奏聞高上玉清宮，刻太微蘂簡，定名玉書，位為上清上飛真人。
　　木星有九門，門內有九青帝，其一帝輒備一門，以奉承於中央青皇上真大君也。青皇者，東方之上真，始精之尊神也，出入玉清，與高上為友也。其門內青帝，或號青靈之公，或號青神，或號青精，或號青帝之君，並受事於中央青皇也。行八素之祕道，則致青皇來降。已行五靈之外法者，則致青神來授書。是故道有深淺，致有尊卑。
　　天無星之時，天陰之夕，可於寢室中向東存修而祝也。天道微妙，玄綱毫分，不必對星而行之也。有星時可出庭中，坐立適意。所謂上真之道，登東辰之法，不傳地仙輩也。
　　飛登火星之道：火星玄鏡丹精，映觀南軒，星有三門，門中出三鋒芒，光垂三百萬文，一門內輒有一赤帝，凡三赤帝，備門奉衛於南真上皇真君。星中央有丹火朱陽赤皇上道真君，諱維渟，字散融；夫人諱華瓶，字玄羅，治在火星內，鎮守三門，運赤光飛雲，以朗天下之真人也。欲飛登之法，思見熒惑星，正心視星，以左手拊心而禮之，右手掩口，乃三閉氣，又叩齒二十七通，咽液九過，臨閉兩目，心呼熒惑真皇君、熒惑夫人諱字三過，畢曰：願得與丹火赤皇君、君夫人，共乘八景丹輿，上登玉清宮。畢，乃向星微祝曰：
　　玄象流映，丹光南冥，仰望三門，朱雲絳城，中有丹皇，名曰維渟，夫人內照，是為華瓶，齊服雲霜，鳳華龍鈴，腰帶虎書，首巾飛青，出元入玄，翱翔五城，首導赤帝，後從六丁，來見招延，得真之名，上登玄虛，金書玉清。祝畢，去手勿復掩口，故臨目視星，服星之光二十七吞，存令星三芒盡來入喉中。都畢，又叩齒三通。
　　常行之十四年，熒惑星中赤皇上真道君，奏聞三元玄上宮，刻玄圃瓊簡，定名金書，位為上清上飛真人。
　　熒惑星有三門，門內有三赤帝，其一帝輒備一門，以奉屬於中央赤皇君也。赤皇者，南方之上真，丹宮之貴神，出入玉清，與三元上皇為友也。其星中赤帝君者，或號赤靈之公，或號赤神，或號赤精，或號赤帝，並受事於中央赤皇上真大君。子行八素之隱書，則致赤皇來降。已行五靈之外法，則致赤神來授書。是以道有隱外，文有祕顯，爾乃招真有尊卑之差，求神有上下之序。
　　若無星之時，天陰之夕，可於寢室南向存之。有星可出中庭，坐立任意。此所謂奔南辰之法，不傳地仙，傳之犯泄漏之罪。
　　地仙自復有八素經，論服王氣吐納之道也。又有九素經，論召鬼使精行廚檢魂魄之事，正陸行名山長生不死而已。八素經後有天鈞上曲陽歌九章，九素經後有鳳吹龍嘯陰歌八章，此是地仙之祕書也。今所謂太上奔辰八素，行上清之道，非地仙之八素也。地仙之嘯歌，以待上清之行遊耳。
　　飛登金星之道：太白星圓鏡金精，煥耀西辰，太白星中有七門，門中有七鋒芒，鋒芒光垂七百萬丈，一門內各有一白帝，凡有七白帝，備門奉衛於西真上皇道君。星中央有大素少陽白皇上真道君，諱寥凌，字振尋；夫人諱飇英，字靈恩，治在金星之內，鎮守七門，運白光飛精，以映上元真人。欲飛登之法，思見太白星，當正心視星，以右手拊心而禮之，左手掩兩鼻孔，乃七閉氣，又叩齒二十七通，咽液九過，臨閉兩目，心存太白真皇君、君夫人諱字三過。畢曰：願得與大素少陽君、君夫人，共乘八景素輦，上登玉清宮。畢，又向星微祝曰：
　　七氣豔飛，光照西方，仰望七門，靈闕激鋒，素暉燭映，德標金宗，中有少陽，號曰白皇，夫人靈恩，治在玉房，齊服皓錦，流鈴虎章，首巾扶晨，腰佩金鐺，出空入虛，遊步玉剛，前導白帝，後從六庚，來下見迎，北登墉宮，名書上清，得為真公。呪畢，去手勿復掩鼻，故臨兩目視星，服星之光芒二十七吞，存令七芒盡來入喉中。都畢，乃又叩齒三通。
　　常行之十四年，太白星中少陽白真上皇君，奏聞太帝玉皇宮，刻上清金閣，定名玉簡，位為上清左真公，以綜太極。
　　太白星有七門，門內有七白帝，其一帝輒備一門，以奉屬於中央白皇道君也。白皇者，西方之上真，太素之尊皇，出入玄清，與皇初道君為友也。其門內白帝君，或號白靈之公，或號白神，或號白精，或號白帝之君，並受事於中央白皇上真大君也。行八素之祕妙，則致白皇來降。已行五靈之外道，則致白神來授書。尊卑玄盻，故道有淵階矣。
　　若無星之時，天陰之夕，可於寢室中西向存之。有星可出庭中，坐立任
　　意。若靜齋道士，亦可通於室中存五星之真方面，而並修之也。皆上真之道，奔西辰之法，不傳地仙。
　　一夕服五星，令常周遍，春服星光以東方為始，夏服星光以南方為始，隨王月以王星為先，口訣也。么星行不必在方面，亦一隨星所在，一向而修行口訣也。
　　行事時，不欲令人見其所為，當隱僻而為之也。此是太上之隱道，所謂隱書者也。隱而復隱，猶恐鬼神竊看其篇題，何可令世之臭取輕傳授者，聞此標迹者乎。不可以盲瞽愚人，云無所知，而令見其首題，其人身中亦有七神，見之亦為泄漏，不可不深慎也。修隱書之道，而發泄隱書之名目者，既當受考三官，又適足以作禍也。每欲省按，皆先屏左右人，及雞犬之生物，燒香再拜，乃視之也。
　　飛登水星之道：辰星圓鏡水精，洞映北冥，辰星中有五門，門中出五鋒芒，鋒芒光垂五百萬丈，一門各有一黑帝，凡五黑帝，並備門奉衛於北真上皇。星中央有太玄陰元黑皇道君，諱啟喧，字精淳；夫人諱玄華，字龍娥，治在水星之內，鏡守五門之中，運玄光流明之氣，以朗耀北元之庭當為真人者。欲飛登之法，思見水星，正心視星，以兩手拊心。拊心畢。舉兩手以掩兩耳，乃五閉氣，又叩齒二十七通，咽液九過，臨閉兩目，心呼辰星真皇君、君夫人名字三過。畢曰：願得與君、君夫人，共乘八景蒼輿，上登上清上元宮。畢，又向星微祝曰：
　　五氣玄飛，光流北方、仰望五門，蒼闕鬱繁，激芒達觀，靈映景雲，中有黑皇，厥字精源，龍娥紛藹，俱理玄關，
　　齊服蒼帔，紫錦緋裙，腰佩虎符，首巾蓮冠，出凌九虛，入響玉津，前導黑帝，後從六壬，來下見迎，上登紫房，名書太上，得為玉真。祝畢，去手勿復掩耳，故臨目視星，服星之光芒二十七過，存令五芒盡來入喉中。都畢，又三叩齒。
　　常行之十四年，辰星中太玄上皇真君，奏聞高上宮，刻琳房玉札，定玉清紫文，位為上清真公。
　　辰星有五門，門內有五黑帝，其一帝輒備一門，以奉屬於中央玄皇君也。玄皇者，北方之上真，太玄之尊君，出入上虛，與紫精道君為友也。其備門黑帝，或號為黑靈之公，或號黑神，或號黑精一或號黑帝君、並受事於中央太玄黑真上皇君。行八素之隱道，則致北皇來降。已行五靈之外法，則致黑帝君來授書。尊卑差序，故道有隱顯焉。
　　若天陰夕，及無星見之時，可於室中寢處常修之。此高上之祕道，奔登北辰之法也，非地仙陸行所得聞者也么
　　玉清、上清、太極、太清九宮，並各有官僚，公卿、大夫、侯伯，置署如一，更相管統，奉屬於上。宮闕次第，類相似，但道有尊貴，德業有昇降。
　　飛登土星之道：鎮星圓鏡土精，鎮癮黃道，鎮星中有四門，門中有四鋒芒，鋒芒光垂四百萬丈，一門各有一黃帝，凡四黃帝，備門奉衛於鎮元黃真君也。星中央有中黃真皇道君，諱藏睦，字耽延；夫人諱空瑤，字非賢，治在鎮星之內，鎮鑒四門，運黃裳流氣，朗映中元，照盼學真者。欲飛登之法，思見鎮星，正心視星，以兩手拊心。村心畢，舉左手以掩洞房上，乃四閉氣，又叩齒二十七通，咽液九過，臨閉兩目，心呼鎮星真君、君夫人諱字三過。畢曰：願得與中央太皇道君、君夫人，共乘八景金輿，上登上清宮。畢，又向星微祝曰：
　　四氣徘徊，合注中元，仰望九極，傍觀四門，黃臺紫房，乘鋒散芒，靈光鬱散，天華落瓫，中有黃皇，厥字耽延，夫人潛德，是為非賢，理和命氣，導玄灌元，齊服黃雲，龍錦虎裙，腰佩金符，首巾紫冠，出凌玄空，展光金門，前導黃帝，六己衛軒，來下見迎，上登天闕，金書太上，琅簡刻名，飛行太空，得為玉卿。祝畢，去手勿復掩洞房上，故臨兩目，服星之光二十七遍，存令四芒盡來入喉中。都畢，又三叩齒。
　　常行之十四年，鎮星中黃上真皇君，奏聞太上宮，刻霄臺碧簡，定九玄丹文，位為上清真公，下友四極上真人。
　　鎮星中有四門，門內有四黃帝，其一帝輒備一門，以奉屬於中央黃真皇君也。中央黃真上皇者，中極之高尊，出入太微，與皇初道君為友也。其黃帝守門，或號曰黃靈之公，或號黃神，或號黃精，或號黃帝君，並受事於中黃上真之君也。行八素之祕道，則致黃真道君來迎。已行五靈之外法，則致黃帝來授書矣。
　　天陰無星之時，皆於寢室施行，同存五方也。真人云：在室內存星，亦不異於見星也。勿謂不見星，而當廢之也。此太上之隱道，登辰之祕法矣。
　　吞服星光芒時，當悉存星真上皇、皇夫人，乘光中來下，入口咽之，臨目髣髴如有其形也。此李君口訣。
　　恆修太上隱法，招存五星之上皇者，五年之中，髣髴形見。七年都見，與之周行。十四年，五皇一合來下，共乘玄華之輿，三素紫雲，前導五帝，後從萬真，五皇携之共載，白日登辰，上朝玉清，授書為上清上真人。
　　太上隱書五皇上真五通之日，太上祕此日，不以告九宮中仙人、真人。唯有太玄玉書，金閣刻名者，當其遇逢，乃知其日耳。夫五通者，天精開暢，上真吉會，羣靈萬仙相慶之日也。正月六日日中、二月一日哺時、三月七日夜半、四月九日食時、五月十五日夜半、六月三日中時、七月七日夜半、八月四日中時、九月二十日平旦、十月一日平旦、十一月六日夜半、十二月十二日夜半，此十二月，五星中上皇太真道君，俱登上清、玉清，見九玄太上道君。又千真、三十六天帝，下逮太清飛仙以上，並慶會太極上宮。又論世上求真之勤懈，紀書學真者之主名，當刻之金閣，定書蘂簡文，論求真者七祖之功過，罪謫之深淺，校罪多少使真有數品。若七世無罪，身又精勤，皆當書以蘂簡，刻以瓊文，位為上清左真公。若七世多罪，身雖精勤，故為下真耳。若先世積罪，己又多罪雖末精勤，乃成下仙也。罪之先著，非功所消，過之深重，非勤可除。夫五通者，消罪除過之吉會，子知其日，則有冀也。蓋五真上朝，是為五通，通達遠聽，毫末皆照也。子乃欲以其日，請乞七祖之罪咎，己身之宿過乎。吾當旨告三官，乞除刑謫，徑告天帝，削除罪錄，原其徒役，散其厄書，使汝七祖縱任，優游自樂，子既得真，上世獲福，當可乎。今使汝一身啟顙，而慶及於七考，乃要道也。若汝妄泄及此日為五通日者，方更增罪四等，雖謝過千萬，無益於為有也。真人閉口而自書，執之於空地，猶恐百蟲濫眄其文，犯泄露之禁，可不深慎，可不深慎。
　　李君曰：至其日，入靜室密處燒香，北向五再拜，心呼五星上真皇君、君夫人名字三過，畢，叩齒五通，畢，解巾長跪，謹啟五星、日月上皇高真道君、道君夫人，玉清太上上清上皇上帝、大道聖君几前。因自陳七祖、父母以下，下及一身千罪萬過，上世以來，乞得解脫，三官告下天帝，使罪名離釋，削除黑簡。乞願得與五星之真，俱奔華晨，上登上清，交行玉門。當憶所犯之過根，具列罪狀之多少，任意自陳，辭誠若至，唯使殫盡。
　　此日謝過，徑聞太上，是太上之吉會，天仙之慶上皇日也。群真上帝，以此日並獻龍衣鳳帔、虎帶飛裳於上皇，是為寶重其日，解脫刑名也。不知此五通日者，不得從解罪之例也。夫學真者，當恒行之，又當隱忌其日，勿令有知者。後聖李君曰：當以其日思存吉事，心願飛仙，勿有百憂，使精魂悲慘，立德惠施，賑救窮匱，行功布恩，勿行威罰，此太上之吉日也。太上以其日，遣玉童、玉女，密察學道者之，誠。子未言之意，意有善惡之心，皆已知，當刺聞於上皇。當其日也，清齋為善，要言矣。
　　後聖李君具受玄教，施行道成，時乘八景之輿，上登上清宮，受書為金闕帝君。臨去之日，及手書五星中皇上真道君、君夫人諱字，及太上五通吉日，以白玉為簡，丹玉書之一通，封以雲蘂之函，印以三光之章，以付西嶽華陰山素石笥之內，又刻題笥上？其文曰：天地之寶珍，名山之絕藏。
　　又書一通，以青玉為簡，黃玉書之，封以鳳玉之函，印以朝真之章，以付東嶽泰山青石笥之內，又刻題笥上，其文曰：十天之奧章，上靈之幽窟。
　　又書一通，以玄玉為簡，碧玉書之，封以瓊剛之函，印以太玄之章，以付南嶽衡山黃石笥之內，又刻題筍上，其文曰：八玄之高寶，上真之靈囿。
　　又書一通，以黃金為簡，青玉書之，封以朱琳之函，印以高皇之章，以付北嶽恆山白石笥之內，又刻題笥上，其文曰：七靈之上道，太真之殊宮。
　　又書一通，以碧玉為簡，黃金書之，封以文琅之函，印以中黃之章，以付中嶽嵩高山玄石笥之內，又刻題笥上，其文曰：九天之別藏，五嶽之府淵。
　　又書一通，各付五嶽，使五嶽君領守之焉。須壬辰吉會，聖君來下，當命召五嶽，出此笥書，以付上相四輔，使教上真之才也。
　　又書一通，以白素之紋，八色之綵，筆自而書之。差次祝說為致真之法，吐納進退求登五辰之道，分書五通，使解罪咎之日，題之曰：八素真經太上之隱書也。以付太虛真人南嶽赤君，使下授學道，宿有真金玉字，刻在金閣，當為真人者，不得越傳於地仙也。
　　有得太上八素隱書者，皆玄錄著於紫宮，玉名刊于上清，當受命為真人，故得之也。俗世之人，千萬之中誤有一人為天神所授，以得此經，或得而不行者，皆因緣傳驛為上真之使耳。子無疑焉，雖受而不行，故當為尸解之仙，但當不得作飛仙真人耳。尸解之後，自復漸令涉高妙之塗，悟其迷網之心也。但用年歲，是為小久而反真超迹矣。子其勗哉，子其隱哉。
　　太虛真人受教而下告曰：此太上之靈文，登晨之妙道也。七百年聽三傳。上宰王君曰：百年之內，有二人可授，及得真靈之感應者，亦授之，要在七百年內，唯聽三傳而已。皆清齋七日，乃付此經，受者亦然。又當敵盟告誓，以啟其心。其受行五星致上真之道者，脆有經之師，白絹四十尺，銀環二雙。受修五通之事者，脆有經之師，青布三十二尺，為終身切血不泄之約，不漏之信。於是三官徑奏天帝，天帝上請玉女，給受書者；徑奏上清，上清上請玉童，給侍八素之靈文也。各三十二人，並司有書者之過，記有書者之功，勤纖芥毫釐，輒刺上宮。其非人而授，限過而出，露言隱書，宣泄吉日，不奉盟誓，不信祕言，皆犯《四極明科》泄閉之罪，三祖、父母，獲考三官，身為下鬼，撻濛山之石，副諸五嶽，汲冥海之水，灌諸四瀆，身無仙冀，而七考地獄。子於傳授之際，修行之時，深當精慎，每為寶祕。太上告李君殷勤者，恐其失道故也。又此經上有五皇上真道君、君夫人之諱字，及五通之日，不宜令含生者知之，增為祕隱之煩重也。
　　後聖李君曰：子處俗在家，未修至道者，恐世上百邪、千妖百魔犯子神炁者，但以夜半時，向五方先閉氣五過，各陰祝吾刻五嶽石笥上文三過，從西嶽白玉為簡，餘四嶽又以書一通，始不得及白素之篇也，祝之三過。三過祝畢，叩齒三十六下，除百邪，拘三魂，制七魄也。此之祝說，非外舍之道經云云，此語無章句也，百邪、三魂、七魄亦不畏此矣。夫道之妙祕，真玄絕眾，外題猶能制百邪，檢魂魄，况其石笥中所寶上者乎。百鬼萬精，千邪眾妖，皆行走名山，為諸靈驅使，皆見一五嶽李君石笥上刻題之文，但為不知笥內是何道之經文耳。道士宜恆祝此刻文，諸鬼輩謂人當修筍內之經，故致畏懼，而不敢近也。
　　太虛真人口訣
　　太虛真人曰：先師見教，以五通日，日出三四丈許，正立，以心對日，存三魂神與日光俱入心中，良久，閉氣三息，咽液三過，微祝曰：
　　太陽散輝，垂光紫青，來入我魂，照我五形，卻鬼試心，使心平正，內徹九氣，外通胎命，飛仙上清，玉籙已定。祝畢，以手拭目二七，叩齒二七，都畢。此法使人三魂凝明，丹心方正，萬邪藏術，心試不行，真要道也，子當常行之。諸以五通日，向日趣令嚏，若不得嚏，以軟物向日引導鼻中，亦即嚏也，嚏即祝曰：
　　天光來進，六胎上通，三魂守神，七魄不亡，承日嗚嚏，與日同光，飛仙上清，位為真公。祝畢，拭目二十七。是內精上交日光，三魂發明於內，使人心開神解，百精流轉於內府也。若非五通日，可不須爾也。
　　又春乙卯日、夏丙午日、秋庚申日、冬壬子日，冥臥時，先擣朱砂、雄黃、雌黃三物，分等細擣之，以綿裹之，使如棗大。臨臥時，以塞兩耳中，此消三尸、鍊七魄之道，祕法也。勿令有知者矣。明日日中時，以東流水洗浴，畢，更飾床席，易著衣服浣故者，更著履而洗澡之，卻又灑掃於所寢床下，通令所住一室盛潔也。更安枕，臥向上，閉氣握固，良久，而微祝曰：
　　天道有常，改易故新，上帝吉日，沐浴為真，三氣消尸，朱黃安魂，寶鍊七魄，與我相親。祝畢。此道是消鍊尸穢之上法，改易新形之要訣也。四時唯各取一日為之耳。受經布，每令精上玉童、玉女，皆察看取與處所，審心訣之根，盡與不盡也。子當識此處意旨矣。受者慎無私散，以營饑寒。犯之者身沒三官，為下濁之鬼，三官又當以此之罪，加咎於三祖。此太上之盟誓，裂血之寶約矣。身入名山，當仙之日，皆當投之川林岫室之間，或賑散山栖之夫矣。若歿經太陰者，臨去若無靈告感應，使有所付，皆當抱以自隨。受書亦然，其時玄中亦必致夢想之驗，上真玉童照以形言之信，自當處分，審其所宜矣。
　　上清太上八素真經竟