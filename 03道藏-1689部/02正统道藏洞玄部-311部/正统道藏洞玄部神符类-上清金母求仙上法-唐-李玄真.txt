上清金母求仙上法
　　經名：上清金母求仙上法。唐廬山道士李玄真撰。慕集譯解靈寶經中符文。一卷。底本出處：《正統道藏》洞玄部神符類。
　　上清金母求仙上法
　　廬山李玄真演
　　王母請問太上道君曰：不審靈寶經中符圖，則有文字，其文祕隱，未蒙訓授，夙夜祇仰，難觸靈顏。妾誠猥陋，任居總真，未審符訣，可得便授，開悟未聞，如蒙曉究，則遭啟拔，運遇自然。
　　道君曰：夫靈寶之文，生乎龍漢，至于今日，累經劫運，有若塵沙之數。符圖寶祕，文字幽昧，昔元始火鍊真文，瑩發光芒，文字既顯，吾得曉焉。元始天尊登命五老，輔衛五篇真文符訣，幽藏金闕之內，自非得道成真，莫得知究。昔元始天王於金格玉臺之上，賜授眾符音訣，聽傳有道之人，云一劫之周，當有邈世高賢，白帝西靈之質，請求此文。子今有問，其驗已明，輒不隱藏，演而宣之。子宜寶錄，慎勿輕宣，若有得者，仙道便成。今繕為一卷，先畫真符，訣解其音，唯有太素陽生一十九符，緘祕其文，在大小劫中，來運冀有可期。今傳子靈寶見出真符，解音如左。卷內符並朱書。
　　第一解五方真文十符音
　　音曰：九氣青天，以明正道，攝氣，眾真所寶。宛。十七字。
　　音曰：日月以定，山水以開，三天大慶，羣真徘徊。十六字。
　　右東方二符音。
　　音曰：元始上帝，以開天地。八字。
　　音曰：玉音吐氣，三素以法，保命定仙，玉曆定封。十六字。
　　右南方二符音。
　　音曰：總攝羣仙，制召河源。八字。
　　音曰：總召天地，九元以判，同係王氣，上帝遙觀。黃帝。十八字。
　　右中央二符音。
　　音曰：行真攝氣，正萬神。七字。
　　音曰：策駕五老，西盻九都，億劫同會，明定九河。羅天。十八字。
　　右西方二符音。
　　音曰：玄高玉清，攝召北酆。八字。
　　音曰：北斗定會，九期景散，八極明石，玄滋。十四字。
　　右北方二符。
　　第二解策板上下二符音
　　音曰：天靈步兵，太一升天，在地開曰生天命威命主尸星王地命出月天地度。二十八字。
　　右策板上符音。
　　中板別文
　　音曰：慧昌斬開山庭人。七字。
　　第三解絳杖中五符音
　　右絳杖中五符音。本命符亦依方用文。
　　第四解二十四生三部符音
　　上解上部八符音。每四字為一首，合三十二音。
　　右中部八符音。每四字為一首，合三十二音。
　　右下部八符音。每四字為一首，合三十二音。
　　第五解八景籙五方魔王姓諱符音
　　右八景籙五方魔王　姓諱符音。其文一體，訣有二首。
　　第六解三部八景三篇玉文符
　　音曰：上天虛無，玄洞九五，太上阿房，統靈威戶，玉衡攝氣，腦華玄覩，統御上部，通神達古。三十二字，青筆書文。
　　音曰：赤明開真，三天氣和，洞丹陽光，五藏不枯，丹天所保，朱宮扶蘇，納鍊流泉，生元無徂。三十二字，紫筆書文。一云三氣所保。
　　音曰：黃中理氣，元生自在，胃管幽通，六腑俱存，白元公子，桃康德淳，養育朱丹，洞神往還。三十二字，黃筆書文。一云元生自尊。
　　右三部八景三篇玉文符音。合九十六言。
　　第七解八景籙後符
　　音曰：日月七星，上三天元，合九祖父母，太真科盟，仙人玉女，洞八十一靈寶鎮真師王君，度某甲魂真，生死同盟。
　　右八景籙後符音。
　　第八解五方五牙玉文符音
　　音曰：東方青牙，服食青牙，飲以朝霞。十二字。
　　音曰：南方朱丹，服食朱丹，飲以丹池。十二字。
　　音曰：中央戊己，昂昂太山，服食精氣，飲以醴泉。十六字。
　　音曰：西方明石，服食明石，飲以靈液。十二字。
　　音曰：北方玄滋，服食玄滋，飲以玉飴。十二字。
　　右解五方五牙玉文符音。六＋四字。
　　第九解五方五稱符音
　　音曰：東明都官，召錄青天，徘徊星宿，二氣朗分。
　　音曰：南生百遼，三氣乘玄，召真躬伏，莫不輔靈。
　　音曰：西乘佩真，玉道釐素，禁制虎豹，綱維定布。
　　音曰：北玄大神，統乘元綱，七斗迴轉，百魔自藏。
　　音曰：中御八方，豁若龍飛，左佩火鈴，天羅抗輝。
　　右解五方五稱符音。
　　第十解定志兩半初分音
　　無死之元，無死之玄，無死始，無死空，無死分，無生上，無生下，無生左，無生右，無生中。氣轉空，生空入空以為盟。生氣左，死氣右，兩半成，一受氣。　　　　　　　　券約信誓。
　　右解定志兩半初分音。六十字。
　　牒符已出，音訣未出如左：
　　九天太素陽生符；
　　三天太玄陰生符；
　　九天玉真長安神飛符；
　　三天真生飛神符；
　　東方青帝陽九百六三符；
　　南方赤帝陽九百六三符；
　　中央黃帝陽九百六三符；
　　西方白帝陽九百六三符；
　　北方黑帝陽九百六三符。
　　右一十九符，音未出。
　　廬山崇玄館北嶽遊玄先生，遼東李玄真敬白同法先生道士：相與天義，共崇至業，接濟三惡，開津五道，導世隆福，陶鈞萬物。夫三洞御運，起乎龍漢，大國幽藏，不備顯行，靈寶一乘符圖旨訣，未悉出世，末代資稟，闕少彌眾，文義舛謬，乖違舊體，既寡明匠，取處莫因。歷觀同法所奉經圖文字，僻誤往往非一，雖復凝真猶固，其文多偽，流俗浮競，柔叨經法，皆謂關盟五帝，與道元始結緣，秉持靈策，佩服仙官，自恃任高，升仙可尅。或遁形幽岫，餌术彌年，志契牧羊，操極道源。但見世上同法之徒，埋身孤鄉，進無明師可範，退無葛氏三真之訓，擅稱超俗，其實頓空。篤尋其理，容非難化，皆由師友知淺，承業不備，欲究明機，限隔闊阻，希濟滄波，事闕舟航，緘慘畢生，涉求路斷，徒銷歲紀，終無感悟。予以猥側，運逢幸際，昔蒙師真，陶漸至化，忝荷推延，七十餘載，未能挹鍊還丹，服御自持，仰尋至文，實忘霜夏，研覽祕籍，粗欲徧周，趣求未見，取畢寸衿。到今庚午年三月八日，於講座令弟子王延真，開先師寶臺，忽於織成蘊中，得此一卷，駭眾互闚，喜慶交深，生來及長，未聞傳見。於是便投黃金三兩，於清泠之淵，仰稟玄師，奉受此文。到丙子歲，踰涉七年，輒以文傳弟子五十八人。夫道由人弘，至化宜均，今遣弟子王延真，宣布未聞，若未盟壇，可於壇授訣。若已受盟，可緗素起此一卷，清齋七日，亦可五日三日，於齋綰啟虔。若授新盟，止於舊信，單受此卷，可以三分一信。天真寶貴，不可空招，人有本行，事出心志，勿逼勸誘適人願也。慎之祕之。
　　上清金母求仙上法竟