上清衆真教戒德行經
　　經名：上清衆真教戒德行經。撰人不詳，約出矜南北朝。當係摘錄《真語》卷六改編而成。二卷。底本出處：《正統道藏》洞玄部戒律類。
　　上清衆真教戒德行經卷上
　　方諸青童君告曰：人為道亦苦，不為道亦苦。不為道亦苦者，惟人自生至老，自老至病，護身至死，其苦無量，心惱罪積，至死不絕，其苦難說，况多不終其天年者哉。為道亦苦者，清諍存真，守玄思靈，尋師轗軻，履試數百，勤心不惰，用志堅審，亦苦之至也。視諸侯之位如過客，視金玉之寶如礫石，視執素之麗如弊帛者，始可謂能問道耳。
　　西城王君告曰：夫人離三惡道，得為人難也。既得為人，去女為男難也。既得為男，六情四體完具難也。六情既具，得生中國難也。既處中國，值有道父母國君難也。既得值有道之君，生學道之家，有慈仁善心難也。善心既發，信道德長生者難也。既信道德長生，值太平壬辰之運為難也。可不勗哉。三惡道者，生不得作人，乃作烏獸蟲畜之類，謂三惡道也。
　　太上問道人曰：人命在幾許間？或對曰：在數日之間。太上曰：子不能為道。或對曰：人命在飲食之間。太上曰：子去矣，未謂為道。或對曰：在呼吸之間。太上曰：善哉，可謂為道者矣。吾昔聞此言，今以告子。子善學道，庶可勉此呼吸。弟子雖去吾數千萬里，心存吾戒，必得道矣。研玉經寶書，必得仙也。處吾左側者，意在邪行，終不得道也。人為道讀經，行道事者，譬若食蜜，褊口皆甜，六府皆美，而有餘味。能行如此者，得道矣。
　　方諸青童君告曰：人之為道，能拔愛欲之根者，譬如脫懸珠，一一脫之，會有盡時。稍去外惡，惡會有盡時，盡則得道矣。又近諭牛負重行泥中，疲極不敢左右，顧趣欲離泥以自蘇息。達士視情欲如彼泥中牛，直心念道，可免衆苦，得道矣。
　　太虛真人南嶽赤君告曰：人有衆過，而不自悔頓止其心，罪來歸己，如川歸海，日成深廣耳。有惡知非，悔過從善，罪滅善積，亦得道也。夫人遇我以禍者，我當以福往。是故福德之氣，恒生於此，害氣重殃，還在於彼，此學道者之行也。
　　又告曰：惡人害賢，猶仰天而唾，唾不汙天，還汙己形。逆風揚塵，塵不汙彼，還汙其身。道不可毀，禍必滅己。
　　太虛真人曰：飯凡人百，不如飯一善人，飯善人千，不如飯一學道者。寒棲山林者益善，當以為意。
　　紫元夫人告曰：天下有五難，貧窮惠施難也，富貴學道難也，制命不死難也，得見洞經難也，生值壬辰後聖世難也。我昔問太上，何緣得識宿命。太上答云：道無形，知之無益，要當守志行道，譬如磨鏡，垢去明存，即自見形。斷六情，守空靜，即見道之真，亦知宿命矣。又曰：念道行道信道，遂得信根，其福無量。
　　紫元夫人告曰：為道者，譬彼持火入冥室中，其冥即滅，而明獨存。學道存正，愚癡即滅，而正常存。財色之於己也，譬彼小兄貪刀刃之蜜，其甜不足以美口，亦即有截舌之患。
　　玄清夫人告曰：夫人係於妻子家宅之患，甚於牢獄，桎梏會有原赦，而妻子情欲雖有虎口之禍，己猶甘心投焉，其罪無赦。情累之於人也，猶執炬火逆風行也。愚者不釋炬火，必燒手，貪欲患怒愚癡之毒，處人身中，不早以道除斯禍者，必有危殃，猶愚癡者執火燒手之謂邪。為道者猶木在水，尋流而行，亦不左觸岸，亦不右觸岸，不為人所取，不為鬼神所遮，又不腐敗，吾保其入海矣。人為道，不為穢欲所惑，不為衆邪所誑，精進不疑，吾保其得道矣。
　　南極夫人曰：人從愛生憂，憂生則畏死。無愛即無憂，無憂則無畏。昔有一人，夜誦經甚悲，悲至意感，忽有懷歸之哀。太上真人忽作凡人，徑往問之：子怛彈琴邪？答曰：在家時常彈之。真人曰：弦緩何如？答曰：不嗚不悲。又問：弦急何如？答曰：聲絕而傷悲。又問曰：緩急得中何如？答曰：衆音和合，八曲妙奏矣。真人曰：學道亦然，執心調適，亦如彈琴，道可得矣。愛欲之大者，莫大於色，其罪無外，其事無赦，賴其有一，若復有二，普天之民，莫能為道者也。夫人學道者，行陰德莫大於施惠，解救患莫大於守身奉道，其福甚大，其生甚固矣。人有惡我者，我不納惡，惡自歸已，將禍而歸身中，猶影響之隨形聲。
　　右衆靈教戒所言。
　　三見易遷，載#1云可待，要乃起東山屋舍，且可籬護之耳。問其故，未見答。問衆靈云：我惑爾耶？未詳此意，故欲試之。
　　數遊心山澤，託景仙真者，靈氣將愍子之遠樂，山神將欣子之向化，是故百疾不能干，百邪所不得犯。屢燒香左右者，令人魂正，而恒聞芳風之氣，久久乃覺之耳。覺之則入道，入道則得仙，得仙則成真。
　　靜親天地念飛仙，靜覩山川念飛仙，靜覩萬物念覆載慈心，常執心如此，得道也。人生如幻化耳，寄寓天地間，少許時耳，若攝氣營神，苦辛注真，將不久得道，道成則同與天地，共寄寓在太無中矣。若洞虛體無，則與太無共寄寓在寂寂中矣。洞寂者，則視之不見，聽之不聞，死生之根易解，久長之年易尋，尋之可得，解之可久。
　　夫可久於其道者，養全#2也，常可與久遊者納氣也。氣全則生存，然後能養生。養生則合真，然後能久登生氣之二域。望養全之寂寂，視萬物之玄黃，盡假寄耳，豈可不勤之哉。氣全則辟鬼邪，養全則辟百害，入軍不逢甲兵，山行不觸虎兕，此之謂矣。
　　學道之心，常如憶朝食，未有不得之者也。惜氣常如惜面，未有不全也。然面亦有毀壞者，猶氣亦有喪失，要人之所惜，常在於面目，慮有犯穢，次及四肢耳。若使惜氣，常為一身之先急，吾少見其枯悴矣。
　　人隨俗要求華名，譬若燒香，衆人皆聞芳，然不知恆以熏自燔，燔盡則氣滅，名立則身絕。是故高人哂而遠之，遂為清净。生之為物，譬若日月天地，此四象正與生生為對，失生則四象亦滅，非四象之滅，生減之也。若使常生，則四象常存，非四象之常存，我能常生故也。常生亦能生於無景，何四象之足計哉。灾遘禍生，形壞氣亡，起何等事邪？似由多言而不守一，多端而期苟免耳。是以懸巢頹枝以墜落，百勝喪於一敗矣。惜乎通仙之才，安可為堅子致弊邪？
　　右南嶽夫人所言。
　　鴻鷺對南旋，以遐扇揚翮，在於十百之野，彼烏自謂足矣。然鷃鳩歎其眇邈，大鵬哂鴻舉之咫#3尺耳。苟安其安，而是非自足，故三烏不相與議焉，何譏之乎。
　　右紫微言。
　　弱喪網潸，篤靈未盡，倚伏異因，雲梯未抗，雖有懷於進趣，猶未淵於至理矣。君才實天工，以清瀾凝浪於高韻，志棲神乎太玄，期紫庭而步空矣。有心洞於飛滯，柔翰蔚乎冥契也。動合規矩，等圓殊方，靜和真味，吐納興音，可謂縱誕挺德，良為欽歎矣。然穢思不豁，鄙吝內固，淫念不斷，靈池未澄，將未得相與論內外之期，汎二景之交耳。夫失機者，貴在能改相好，釋有情乃無妨矣。雖暫彌羣聽，故尅和也。前途悠邈，此彼不一，編緒多端，當恒戰謐。苟情有愆散，得隨事失，悟言微矣，將何以遏之，將何以遣之。
　　右七月二十六日夜，雲林右英王夫人諭書。見與勿答。
　　清響散空，神風灑林，身超冥衢，志詠靈音，仁侯其人也。欲以裴真人本末，示郄者可矣，其必克諧，不善誘之，心亦內彰也。裴亦何人哉。
　　上清衆真教戒德行經卷上竟
　　#1『載』字，《真誥》卷六作『再』，於義為長。
　　#2『養全』，《真誥》卷六作『養生』。
　　#3『咫』字原本誤作『只』。
　　上清衆真教戒德行經卷下
　　經曰：昔有劉少翁，曾數入太華山中，拜禮向山，如此二十年，遂忽一旦得見西嶽丈人，授其仙道。又曰：昔有一人，數旦旦詣河邊，拜河水，如此十年，河侯河伯遂與相見，與其白璧十雙，教授水行不溺法。此人見在中嶽得道。又曰：左慈初來，亦勤心數拜禮靈山，五年許，乃得進內外東西宮耳。又曰：學道當如山世遠，去人事當如清靈真人，步深幽當如周紫陽，何有不得道邪。又曰：建志當令勤，研神當令虛，所為所作當令密。又曰：中茅山東有小穴，穴口才如狗寶，劣容人入耳。愈入愈闊，外以磐石掩塞穴口，故餘有小穿如杯大，使山靈守衛之。此磐石亦時開發耳，謂之陰宮之阿門。子勤齋尋之，得從此而入，易於良常洞口。良常洞口，其中多沙，路曲僻，經水處不大便易，又道路遠，不如小阿穴口，直下三四里，便徑至陰宮東玄掖門。入此穴口二百步，便朗然如晝日。又曰：大茅山亦有小穴，在南面，相似如一，謂之南便門，亦以石填穴口。但精齋向心於司命，又常以二日登山，延迎請祝，自然得見也。吾誠之至矣，陰宮何不足觀乎，左慈復何人耶？
　　茅司命曰；若必範玄秉象，清爭罕時，遂拔羣幽藻，戢翼高棲，感味上契，淵停嶽峙，蕭寥玉篇，骯寶神生，遺放俗戀，調彈清靈，澄景虛中，五道發明，色絕化浪，欲與澹并，空洞冥衢，無視無聽。爾乃遠齊妙真，重起玄覺，明德內圓，靈標外足矣。終能策雲軿以赴霄，書司命之丹錄耳。若精散萬念，為生不固，氣隨塵波#1，心不真舍，適足勞身神於林岨，實有誤於來學也。其道微而易尋，其道艱而難得也。
　　上真司命南嶽魏夫人曰：昨與茅司命詣清虛宮，校為真仙得失之事耳。近頓除落四十七人，却復上三人爾，并復視爾輩之名簡也。如今往耳，許邈乃得在仙#2札中，吾初不悟其如此，此益好也。其洗心勤邁，宗注理盡，心丹意竭，如履冰火，若久如此者，真人亦不得逃矣，仙道亦不得隱矣。但當抑斷其婬色之念，吾等即可得見，可疏示之。
　　定錄曰：仙#3舉在於下官耳。太上老子將復可念，江東人未見有如斯而勤道者，然未足恃仙#4而忘道也。又曰：虛妄者，德之病，華衒者，身之灾，滯者失之首，恥者體之籥，遣此四難，然後始可以問道耳。於是靈軫嗚轅，日有髣髴也。有婬愆之心，勿以行上真道也。昨見清虛宮，正落除此輩人名，而方又被考，以度付三官推之，可不慎乎。
　　右南嶽夫人告。
　　清靈真人曰：悋心既忘，得亦不同，鄙恥不除，生籍不書。許長史雖已暫除，當得曾除而復書之。
　　南嶽夫人曰：東卿司命，甚知許長史之慈肅。小有天王昨問：此人今何在，修何道？東卿答云：是我鄉里士，內明真正，外混世業，乃良才也，今修上真道也。此語乃稱人意，略有仙#5形也。
　　紫陽真人曰：可令許玉斧數沐浴，擢其水疾之氣也，消其積考之瘕也。亦是致真之階。
　　紫微夫人曰：沐浴不數，魄之性也。違魄反是，鍊其濁穢，魄自亡矣。
　　雲林右英夫人曰：違滯若救窮行德，不亦甚佳乎。不患德之不報，所患種德之不多耳。此一行則似乎佃福田也。萬事云云，皆觸類矣。
　　右英夫人曰：自古及今，死生有津，顯嘿異會，藏往滅智，與世同之者，皆得道之行也。若夫瓊丹一御，九華三飛，雲液晨酣，流黃徘徊，仰嚥金漿，咀嚼玉蕤者，立便控景登空，玄昇太微也。自世事乖玄，斯業未就，便當暫履太陰，潛生冥鄉，外身棄質，養胎虛宅，陶氣絕籥，受精玄瞑。故改容於三陰之館，童顏於九鍊之戶，然後知神仙為奇，死而不亡，去來之事，理之深也。
　　茅定錄曰：鳳巢高木，素衣衫然，履順思竟，凝心虛玄，五公石腴，彼體所便，急宜服之，可以少顏。三八令明，次行玄真，解駕偃息，可謂洞篇。瓊刃應數，精心高棲，隱嘿沈閉，正氣不虧，术散除病，是爾所宜。次服□飯，兼穀勿違，益髓除患，肥膚充肌，然後登山，詠洞講微，寅獸白齒，爾乃見機，遂得不死。過度壬辰，偃息盛木，玩執周書，太極植簡，金名西華，學服可否，息應靈符，理異契同，神洞相求。
　　茅保命曰：遇言必可用，不用是無情，焉得駕欻迹，尋此空中靈，微音良有旨，當用慎勿輕，事事應神機，保爾見太平。
　　上清衆真教戒德行經卷下竟
　　#1『波』字原本作『皮』。
　　#2#3#4#5『仙』字原本均誤作『伯』。