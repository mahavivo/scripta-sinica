太上洞玄靈寶五符序
　　經名：太上洞玄靈寶五符序。撰人不詳，約出於魏晉。係古《靈寶經》之一。葛洪《抱樸子內篇》已引此書。原本一卷，後分為三卷。底本出處：《正統道藏》洞玄部神符類。
　　太上洞玄靈寶五符序卷上
　　玄古淳和，陰陽無綸，風不動條，雲雨以期。萬物自縱其心，蒼生任道而行，上對天心，天人合氣，吉凶未兆，不聞殺害，無懼其凶，不欣其吉，不見可否之言，不生是非之教，淳然不虧，峙然不損，推天任性，委地縱命，千萬獲所，莫傷其和。其和不傷，天地無主，無主而自化，不教之大訓，保其命也。于時人年九萬歲，然後始學仙道而升天，斯將可謂至化，順其心也，可謂至教。化之無方，教亦無跡，跡不見而功存，訓長守而德沒，可謂天和其象，三才比同者也。逮三皇之世，淳和欲缺，微有得失，笑怒於色，作制以定兆民，神靈營身以全眾生，可謂競始學而爭已發。羣稱言得失，相自然諸兆，卦象萬物，計玄虛於天地，有事之興，於此兆矣。及軒轅之時，神農世衰，諸侯相侵，互有攻奪之氣，明主弗能正也。於是黃帝習甩干戈，以征不廷，諸侯咸來賓從，而蚩尤最為暴，莫之能伐。炎帝欲侵凌諸侯，諸侯咸歸軒轅，軒轅乃修德振兵，治藝五種，拯撫萬民，度四方，教熊羆狼豹、貙虎玃天、以與炎帝戰于阪泉之野，三戰然後行其志。蚩尤作亂，不用帝命，於是黃帝乃徵師，與蚩尤戰于琢鹿之野，遂克之。諸侯因尊軒轅為天子，代神農氏，以雲命為雲師，置左右大監，監于萬國鬼神，山川封，禪，與為多焉。獲寶鼎，迎日推莢，舉風后、力牧、恒先、大鴻以治民。順天地之紀，幽明之故，死生之說，存亡之難，時播百穀草木，淳化鳥獸蠶桑，網羅日月星辰、水泥土石金玉，勞勤心力耳目，節用水火什物，有土德之瑞，故號黃帝。黃帝生二十五子，其得姓者十四人。黃帝居軒轅之丘，而娶西凌之女，是為累祖。累祖為黃帝正妃，生子二人，其後皆有天下。其一曰玄囂，是為青陽，青陽降居江水。二曰昌意，降居弱水。昌意娶蜀山女，曰昌僕，生高陽。高陽有聖德，是為顓頊，黃帝之孫而昌意之子。淵淳有良謀，疏通而智，養財以任地，載時以象天，依神靈以信義，治氣以教民，潔誠以祭祠，北至於幽陵，南至於丹穴，西至於流沙，東至於蟠木，動靜之物，大小之神，日月所照，莫不稱屬焉。生子曰窮蟬，而玄囂之孫高辛立，是為帝譽。帝譽，黃帝曾孫也。高辛父曰喬極，喬極父曰玄囂，玄囂父曰黃帝。自玄囂與喬極，不得在位，至高辛即帝位，高辛於帝顓項為族子。高辛生而神靈，自言其名普施利，不於其身，聰以知遠，明以察微，順天之義，知民之急，仁而威，惠而信，修身而天下服。取地之物而節用之，撫教萬民而利誨之，曆日月而迎送之，明鬼神而敬事之，其色恢恢，其德巍巍，其動也時，其服也工。帝譽既執中而尸天下，日月所照，風雨所至，莫不從助，總得天地之心。其時有天人神真之官降之，乘寶蓋玄車而御九龍，策雲馬而發天窗，自稱九天真王、三天真皇，並執八光之節，佩景雲之符，到于牧德之臺，授帝譽以九天真靈經、三天真寶符。九天真金文，上開太上通天之氣，下敷元生神祇之度，極混沌而為限，終地幽以生初，唯天真而造其涯，下賢不能達其際。九氣所陶，神齊日月，於是物木名草，萬品分別，甘苦有味，金石殊類。上以營天，使二儀無遺；下以營人，令年命無墜。達觀者希其意，入妙者仰其味。然其文繁盛，天書難了，真人之言，既不可解，太上之心，眾叵近測，自非上神啟蒙，莫見髮髴。是以帝嚳自恨，其才下徒，貴其書而不知其向。帝嚳乃祭天帝北河之壇，藏於鐘山之峰，封以青玉之匱，以期後聖有功德者令施。其幽滯鐘山，弱水之北一萬九千里，山高萬二千里，其上方七千里，周迴三萬里，自生千芝神草千四十種，人但腳履其上，三步乃仙矣。上有金臺七寶紫闕，元氣之所舍，天帝君所治處也。日月所不能照，鐘山光耀，晝夜朗然，照明十萬里外，皆星漢所不及。聖人言天缺無西北，是鐘山照九陰之下矣。帝堯之時，洪水滔天，山壞陵崩，下民斯憂。堯命求能治水者，羣臣四嶽皆曰：鯀可。堯曰；鯀為人負命毀族，心有缺傷，恐不可用。四嶽曰：未見復有賢於鯀者，願帝試之。於是堯聽四嶽，用鯀治水，九年而水不息，功用不成。於是帝堯乃求人，更得舜。舜登用，攝行天子之政，巡狩行視，鯀之治水無功，乃殛鯀，於羽山以死，天下皆以舜之誅為是。於是舜舉言鯀子禹能，而使續鯀之業。堯崩，帝舜問四嶽：有能美成堯之事者，使居官。皆曰：伯禹為司空，可成業，美堯之功。舜曰：嗟然，命禹卒平水土。禹拜稽首，讓於契、后稷、皋陶。舜曰：汝其往親爾事。禹為人敏給聰濟，其德不違，其仁可親，其言可信，聲為律，身為度，稱以土，舋舋穆穆，為綱為紀。禹乃遂與益、后稷，奉帝命諸侯百姓、興人徒以敷土，隨山刊木，定高山大川。禹傷先人父鯀之功不成受誅，乃勞身焦思，居外一十三年，過家門不敢入，薄衣食致孝於鬼神，卑宮室盡力於溝洫，陸行乘車，水行乘船，泥行乘橇，山行乘標，左準繩，右規矩，戴四時以開九州，通九道，陂九澤，度九山。令益與眾庶，稻可種卑濕。令后稷與眾庶，艱食鮮食，食少，調有餘相給，以均諸侯。禹乃行相地宜所有以貢，及山川之便利。禹行自冀州始，既為壺口斷梁及岐，既修太原至于嶽陽，覃懷致功至於衡漳恒衛，既從大陸，既作島夷皮服，夾右碣石入于河，濟河衮州。九河既導，雷夏既澤，濃沮會同，桑土既蠶，於是民得下丘居。后土平濟，大水既消，爾乃巡狩於鐘山，祀上帝於玉闕，歸洪勳於天后，還大成於萬靈。然後登彼玄峰，於繡嶺之阿，瓊境之上，忽得此書。禹乃更恭齋罄林幽岫，請奉佩身。真人告禹曰：汝功德感靈，天人並助，而年命向彫，嶮矣哉。乃口訣以長生之道，示以真寶服御之方，分擿而別。還乃計功勞於會稽之野，召會羣神於東越之山。是時四氣溫隆，清風既鼓，玄功妙暢，虛心內治。思退身以滅跡，惟藏景於幽緒，覩九天之靈奧，觀三天之寶囿，動以全生為大順，靜以舍精為久視，上覽天經，幽而難縷，下愍羣生，不知其紀，乃復鳳翔南山，龍峙海島，更撰真靈之玄要，集天宮之寶書，差次品第，分別所修，行五色定其方面，名其帝號。太上本名為靈寶五符天文，藏於玄臺之中，堅石之碽古紅切，隱於苗山之岫，萬年一出，以示不朽。其一通書以南和丹繒，隱齋於蒙籠之丘訖，封以金英之函，印以玄都之章，命川澤水神以付震水洞室之君，須三千之會，當傳與水師傅伯長。其石碽之文，乃待大劫一至而宣之耳。禹於是服靈方以匿景，葬玆山以顯終，仙人解其契，愚人謂其亡。大哉神化，委身歸宗，於戲大君，玄跡高通，萬劫驗其書，道詠須其方，陽九見上天之書，百六告傳氏之功，洪唱千代，蘭氣遺芳者也。
　　其後昊王闔閭十有二年孟春正月，命橶江湖，耀旗蛟龍，觀兵於敵國，解帶乎包山。包山隱居為使者，號曰龍威丈人，令極洞室之所，深履洪穴之源。包山隱居，得道者也。處于昊山，莫知其名，敖兀不羣，高離世榮，時人號日包山隱居。闔閭數親駕修敬，問以安危。是其時嘗共講此源路之由，故為其暫使乎。隱居於是帶燭載火，晝夜行邁一百七十四日而返。既還具說云：不知其所極，隱居當步行可七千餘里，忽遇草孔雜穴，千徑百路，沙道亂來，俱會一處，形象相似，門戶同類。其叢徑之口，有金城玉屋，周迴五百里，於眾道中央，明月朗煥，華照逸光，其中帷帳牀机，窗牖密房，錯以紫玉，飾以黃金，雲廈凌天，莫識其狀。於是顧盻無人，瞻望城傍，見題門上曰天后別宮，題戶上曰太陰之堂。隱居知是神館，不敢冒進門內，乃更齋戒，思真三日，束修而入，看行其內，於玉房之中，北机之上，有一卷赤素書，字不可解。隱居再拜取書曰：下土小臣，為吴王使，請此神文，以為外施真氣信效。既還出外，而見其門戶自閉，聞其中有簫鼓激響，人馬之聲。隱居震懼，不敢久息，又不敢復進前路，恐致迷亂，不知歸向。於是迴返，齎所得書以獻闔閭。自說初入乃小晻，須火而進，然猶自分別朦冥，道中四方上下，皆是青石，方五六丈許，略為齊等。時復有廣狹處，其腳所履，猶有水濕，或一二里間。隱居行當出一千里，不復冥時，自然光照如白日，大道高燥揚塵，左右有陰陽溝，三十里輒有一石井，水味甘美，飲之自飽不飢。或見人馬之跡，旁入他道。其隱居所行路，及左右壁，似白石，石皆洞照有光，廣七八十丈，高暨二百許丈。轉近至洞庭，不復見上所極，仰視如天，而日光愈明，明如日盛中時。又不溫不凍，和氣沖然，聞芳香之氣鬱勃，終而不休。及道邊有房室亭傳，奇瑋琱鏤，不可目名。既至眾道口，周行廣狹，隱居迥匝，相去可四五十里，四面有玉柱為揭，題曰九泉洞庭之墟。其間植林樹成行，綠葉紫榮，玄草白華，皆不知其名也。五色自生，七寶光耀晃晃，飛鳳翔其巔，龍麟戲其下。斯實天地之靈府，真一人之盛館也。隱居具書其所履見示王，王肅然駭聽，乃清齋靜臺，祭天而受書焉。即其年太昊風雨以時，五穀豐熟，兆庶樂業，國內安融。闔閭珍貴其天文，而不解其辭，乃遣使者齎此書，封以黃金之檢，印以玉皇之璽，書旨以問魯大夫孔丘。使者到魯國，奉書跪於丘前曰：吴王昔命駕出遊，瞻望海津，息卒於東林之丘，遊宴乎北包之山。於是秣駟戢輿，忽有赤烏遊翔其間，銜此素書，墮王車前。大人元吉，靈瑞自天，饗國萬紀，金石長存。使臣出國，奉齎天文，願告禎祥來福之因。丘恬然閑居，不發其函，乃答使者曰：丘昔遊於西河之上，聞童謠歌曰：吴王出遊觀震湖，龍威丈人名隱居，北上包山入靈墟，乃造洞庭竊禹書，天帝大文不可舒，此傅伯長百六初，今雖取出喪國閭。丘案童謠之言，昔夏禹治水，拓平山川，功舉事訖，巡狩於鐘山之阿，得黃帝、帝譽等所受藏，上三天太上靈寶真經。後遊會稽，更演解靈寶玄文，撰以為靈寶文，藏一通於名山石碩，付一通於水神，當有得道道士，得之而獻王者。丘恐此書，必靈寶符太上真文也。若以赤烏所銜而墮，丘未詳也。使者跪謝：伏實如大夫之言。子路侍側，曰：奉君之使，罔君之命，非忠臣也。入國而期有司，受事而奸其辭，非良使。彼狡人矣，由請討之。孔子曰：夫振裳以冥太陽，仰手而障之白日，陽光其可掩乎，日月其可蔽乎。此二象焉，怪掩塞之為惡耶。苟照之所逮，無傷也，汝無伐焉。孔子乃告使者曰：此天官之靈蘊，大聖之所撰，上叙太和陰陽之氣，下論道化養生之會，唯仙人能用其文，君王不能得其術。若乃抗身幽邈，遠尋自然，避羅鎖於無為，豁爭競于深山幽居，是時問丘，將或告王靈文之奇奧，太上之微言也。遂以書還使者，不開視也。使者歸，具說丘言。闔閭自傷方薄，嘆息而絕望，遂不復重求解釋也。乃藏之神綰，祕貴靈文，其後閑旦，親自取視，函封不脫而失書所在矣。夫差獲之於勞山，終有殺滅之患，闔閭探之於洞庭，遂為勾踐所并。是由丘所說童謠之言，喪國閭徵矣。夫神文非啟授而攬之者，鮮不為禍也。天書非道同而傳之者，無有不嬰罰於玄都也。
　　華子期者，九江人也。少好仙道，入山隱跡，採服草藥，棲身林阜二十餘年。忽遇甪里先生，乃授之仙隱靈寶方，一曰河圖隱存符，二曰伊雒飛龜，三曰平衡。案合服之，日更少壯，色如少女，一日行五百里，能舉千斤，一歲十易皮。乃入濳山中，而白日升天矣。
　　仙人挹服五方諸天氣經
　　華子期受甪里先生訣，樂子長書出神名。
　　東方青牙九氣之天，其氣煙如春草之始萌，其光如暉日之初隆，下有朝華之淵，上有流英之宮，室有青腰玉女，堂有太上真王。玉女乘九山之獸，真王駕九光神龍，上導九天之氣，下引九泉之流芳，養二儀以長存，護陰陽以流通，天致元精於太極，地保山嶽於句芒，神運虛于寂臺，人養五藏於脣鋒。所以營溉之者無極，存之者不終。於是迴萬劫而更始，卻衰朽而童蒙。爾乃鵬奏九遐，上登玄洞，仰尋太真之靈官，與仙僚而為宗。大哉靈寶青牙，長存由九氣之功。
　　南方朱丹三氣之天，其氣煙如絳雲之苞白日，其光如玄玉之映流淵，下有赤泉之泓池，上有長生之朱宮，室有太丹玉女，居于太陽三山之上。堂有元氣丈人，駕三角之麟，上導泰清玄元之靈化，下和三氣之陶館，令萬物之永存，運天精於南夏，養人精於丹脣。所以採之者無終，營之者永存。於是卻凋老而反嬰，還枯朽而茂繁，攘秋霜之落葉，反光華於萬春。爾乃龍盻虛空，鸞翔雲端，忽縱心而豁慮，無塵埃之是戀。大哉靈寶朱丹，長生由三氣之勳。
　　中央元洞大帝之山，上出黃氣，下治地門，其氣煙如雲，徑蒸九天，元精往來，氣直如弦，上通太上無極，下生神靈。其光如飛景之羅朝日，其明如朗月之照幽城，內有玄膺九窗之闕，外有醴泉玉漿之淵，真人名曰子丹，天中號黃庭戊己天倉玉女，卻死主養生宮，號曰大帝。總御九天之真，乘地軸之輦，從六甲六丁，遷賞道功，誅伐魔精，上導自然之和，下極五土之靈，天地守以不虧，陰陽用玆不傾，天氣柔順而無極，人漱脣齒以不零。於是抗虞淵之日，反朝霞之始明，迴惛朽之枯叟，革休滅之方清，光顏燁然而還初，神氣充實以流盈。爾乃虬步八域，上升雲路，超羣萃以凌眄，挹天氣以自度，友真仙於太微，後三光而告暮。大哉靈寶黃庭，長生由一氣之固。
　　西方明石七氣之天，其氣煙如明月之落於景雲，其光如幽夜之覩於明珠，白龍銜芝草而啟騰，靈真降素醴而霑濡，斯乃七天之靈澤，上真之瓊腴，氣甘和而谵妙，雖鼎味而不殊。下有玉泉之長河，上有流英之樓宇，室有太上素女，堂有元氣大夫。乘崩山之獰虎，騁雲輦於虛無，上導洪精於七天，下和眾生於雲衢，抱雲露於皓芝，飲靈液於龍鬚，叩天池而鳴鼓，收甘津於舌端。所以存之者莫墜，為之者永居，是以卻素髮而玄黑，反枯朽而嬰孩。爾乃鳳舞景漢，朗嘯清虛，枕雲岫而鍊神，養精和於太初，致真人而為友，安知榮辱之所如。大哉靈寶明石，長生由七氣之娛。
　　北方玄滋五氣之天，其氣煙如飄風之激於炎林，其光如流星之墮於洪波，煎玉飴於龍鼎，汲玄氣於天湖。下有長生之淵，中有太上之家，室有夜光玉女，服雲林之翠羅，乘靈虬以啟真，駕鹿輦於天河，上導五常之流氣，下拯萬生之眾，和護二儀而不傾，保羣命以永遐，天致元精於太玄，真人養三府於齒牙。所以為之者長存，用之者壽多，漱神津於元首，合淳氣而弗華。於是迴陽光之西傾，還昊日於東陵，卻衰枯之絕煙，反童稚而方升。爾乃鴻鼓雲池，勃鬱而龍騰，友真人以論好，與靈仙而高登，其德洪矣，焉有能勝。大哉靈寶玄滋，長生由五氣之興。
　　靈寶五帝官將號
　　夏禹撰出天文中字，會稽南山之陽所演集。
　　東方靈威仰，號曰蒼帝，其神甲乙，服色尚青，駕蒼龍，建青旗，氣為木，星為歲，從羣神九十萬人，上和春氣，下生萬物。
　　南方赤飄弩，號曰赤帝，其神丙丁，服色尚赤，駕赤龍，建朱旗，氣為火，星為熒惑，從羣神三十萬人，上和夏氣，下長萬物。
　　中央含樞紐，號曰黃帝，其神戊己，服色尚黃，駕黃龍，建黃旗，氣為土，星為鎮，從羣神十二萬人，下和土氣，上戴九天。
　　西方曜魄寶，號曰白帝，其神庚辛，服色尚白，駕白龍，建素旗，氣為金，星為太白，從羣神七十萬人，上和秋氣，下收萬物。
　　北方隱侯局，號曰黑帝，其神壬癸，服色尚玄，駕黑龍，建皂旗，氣為水，星為辰，從羣神五十萬人，上和冬氣，下藏萬物。
　　靈寶要訣
　　霍林仙人授樂子長，隱於勞盛山之陰。
　　道士入山採藥，採八石靈芝合丹液，及隱身林岫以卻眾精，諸無靈寶五符者，神藥沈匿，八石隱形，芝英藏光，所學不成，邪氣試犯，鬼怪振驚矣。諸見魍魎之妖，以靈符指之，即自消滅。若山精恐脇，亦登摧折，千變萬化唯其所恣也。道士不可妄行非道，非道之法，當遠之也。子之慎至矣。遵大法者，即便收對羣神，攝召萬靈，斬截凶魔，佩五文於肘間，招仙真于九霄，祕靈寶於五方，非同契而永幽。斯乃上皇之玄教，文命藏之於東苗，誓萬劫而一宣，然後覩天書之弗凋。閉口則福微而著，泄漏則禍重而梟，是以帝嚳之至親，不與囂子於唐堯。
　　太清五始法
　　行東方之道，木肝王，心為上相。常以立春、春分入靖室，各首其外，暝目存其內，思肝氣正青，赤神侍之，黃氣養之。隨身正青，上與天通，太清元氣，下入身中，勾芒來至，老君主之。王者行之，則麒麟至，翔鳳發，而萬物華茂，歲星順度，精通太微，南夷服，靈瑞至。
　　東方仁，木王，火相，土死，金囚，水休，囚死當養子為父報仇。
　　行南方之道，火心王，脾為上相。常以立夏、夏至入靖室，各首其卧，瞑
　　目存神，內思心氣正赤如日，黃神侍之，白氣養之，隨身正赤，上與天通，太清元氣，下入身中，祝融來至，太一主之。王者行之，鳳凰來翔，甘露降，景風扇，萬物育長，天垂景星，熒惑順常，萐莆生，嘉禾成，西夷服，中國豐。
　　南方禮，火王，土相，金死，水囚，木休，囚死當養子為父報仇。
　　行西方之道，金肺王，腎為上相，常以立秋、秋分入靖室，各首其卧，暝目存神，內思肺氣正白，黑神侍之，青氣養之，隨身正白，上與天通，太清元氣，下入身中，蓐收來至，太和主之。王者行之，白虎見仁，被厭子，蠱毒藏形，清風新雨，五穀熟成，萬機得序，玉衡順平，天馬來下，太白順行，東夷服，鸞鳥至。
　　西方義，金王，水相，木死，火囚，土休，囚死當養子為父報仇。
　　行北方之道，水腎王，肝為上相，常以立冬、冬至入靖室，各首其卧，暝目存神，內思念腎氣正黑，元氣漂漂，如山出雲，浮行著天，上與天通，太清元氣，下入身中，一身盡熱，赤氣養之，玄黃五色，玄冥來至，道君主之。王者行之，萬水流通，神龜鮮文，理風戢雨，萬物閉藏，休養黃泉，勿妄夭傷，辰星順度，文曜不絕，南夷服，黑丹出。
　　北方智，水王，木相，火死，土囚，金休，囚死當養子為父報仇。
　　行中央戊己之道，土脾王，肺為上相，六月土王日入靖室，正向南坐，暝目存神，內思脾氣正黃，白氣侍之，黑氣養之，隨身正黃，上與天通，太清元氣，下入身中，正黃渾如雞子，澹泊無為，萬物自理，禺彊來至，道君主之。王者行之，則八方被化，百神並營，地吐醴泉，天垂景星，黃龍見升，精芝英茂，威僖生，甘露降，禾稼成，四夷降伏，天下太平。
　　中央戊己信，土王，金相，水死，木囚，火休，囚死當養子為父報仇。
　　食日月精之道
　　食日之精，可以長生。常以月一日、三日、五日、七日、九日、十五日，日初出時，披髮向日，暝目念心中有小童子，絳衣文綵，五色熠燿正赤。兩手以摩面，下至心，十二反為之，日精正赤黃氣，來在目前，入口中，嚥之二九，以手摩送之。呪曰：
　　日君元陽，與我合德，俱養絳宮中小童子。須臾念下至丹田中止，令人長生。
　　食月之精，以養腎根，白髮復黑。常以夜半，思腎間白氣，周行身中，上至腦戶，下至兩足心。自然之道，易致難行。常以月十五日，向月呪曰：
　　月君元陰，與我合德，俱養丹田中小童子。因暝目自念，月白黃精氣，來在目前，入口中，嚥之三七而止，以手摩送之，下至丹田中止。
　　中黃道君曰：天生萬物，人為貴。人一身形，包含天地，日月北斗，璇璣玉衡，五嶽四瀆，山川河海，風伯雨師，靈星社稷，麒麟鳳凰，龍虎玄武，五穀桑麻，六畜牛馬，鳥獸魚鼇龜鼉，竹木百草，無所不法也。亦立天子，置三公九卿、二十七大夫、八十一元士。亦布九州、百二十郡、千二百縣、萬八千鄉、三萬六千亭、十八萬堠。亦有宮闕、家宅、門戶、井竈、釜甑、粳粮黍稷，諸神可飲食者，人而知之，即可長生也。
　　人頭圓象天，足方法地，髮為星辰，目為日月，眉為北斗，耳為社稷，鼻為丘山，口為江河，齒為玉石，四肢為四時。五臟法五行，亦為五帝，亦為五曹，上為五星，下為五嶽，內為五王，外為五德，升為五雲，化為五龍。五臟者，謂肺、心、肝、脾、腎也。六腑者，膽為肝腑，胃為脾腑，大腸為肺腑，小腸為心腑，膀胱為腎腑，臍為都鄉腑。膽為天子大道君，脾為皇后貴女，心為太尉公，左腎為司徒公，右腎為司空公。八卦神八者，并臍太一，為九卿。十二環樓神十二人，脾中諫議大夫十二人，並三膲神三人，合二十七大夫。四肢神為八十一元士，上元氣為冠蓋使者，下元氣為大鴻臚。上部九變，中部九孔，下部九名，法九州也。三公府、九卿府、二十七大夫府、八十一元士府，合為百二十府。府內為五曹，外為五官，合為十官，為千二百縣。中神萬八千，為萬八千鄉。上神三萬六千，為三萬六千亭。亭有五堠，為十八萬堠。又肺為玉堂宮尚書府，心為絳宮元陽府，肝為青陽宮蘭臺府，膽為紫微宮無極府，脾為中宮太素府，腎為幽昌宮太和府。
　　子欲為道，長生不死，當先存其神，養其根，行其氣，呼其名。頭髮之神七人，字尋長。項上神三人，東王父。腦戶中神南極君，字元先。眉間神天靈君。兩耳神四人，字嬌女。兩目神六人，字英明。鼻中神，字通盧。口神，字丹珠。舌神，字丹黃。齒神三十六人，字衛士。喉中神，字虎賁。兩眉神，字爵神。兩手神，字魄陰。肺神，字鴻鴻。心神，字呴呴。肝神，字臨臨。膽神，字獲獲。胃神，字沮沮。脾神，字裨裨。兩腎神，字漂漂。臍中神，字玉靈子。丹田中神，字藏精。大腸神，字沌沌。小腸神，字梁梁。陰神，字窮英。女人神，字丹精。兩體神，字陰陰。兩膝神，字膒公。兩脛神，字隨孔子。兩足神，字柱天力士。
　　子暝欲卧，從上三呼之，竟乃止。若體有疾痛處，皆隨痛所，九呼其名，令神治之。正卧瞑目，存其神，所疾立愈。月望朔、分至之日夕，皆存神內視，召呼體上神名，使令拘魂制魄。真人曰：子欲登仙，當召身神。
　　中黃老君曰：子既知身藏之神名，又當知天地父母赤子之家，五城十二樓真人，祕之於太清玄和之府，叢霄之觀，非有仙錄者，不見其篇矣。甪里先生口傳之訣於華子期。有欲知天地父母赤子，三一也。天一在華蓋下，人一在斗戶，地一在日月所遊。三一煌煌如明珠，子不守之，生復何求。又地一在日月所遊，人一在斗戶，天一在華蓋下，元氣翩翩相引也。神龜在中正頗俄，子欲得之當問我。一之所在安在玆，不但守雄復守雌。一在無形甚難知，子不知一萬事失。大如雞子黃，其色如甘橘，出為半，入為一，子能守之萬事畢。三一者，身上之三宮也。頭、心、臍，謂之三宮也。既已知天地父母赤子之家，五城十二樓真人，須當知服神丹金液、太陽流珠太一，必為三天宮人。子不服此三元，虛自苦耳。
　　第一先存五獸者，青龍、白虎、朱雀、玄武是也，中央黃麟。此五獸忽變為山林，其四方林外，有仙人虎賁羽林郎，面各八人，存之廣狹隨意，可隱萬人。
　　第二當召身中神，從頭至足，存其神，養其根，行其氣，呼其名，必得長生神仙。
　　第三守地一，名曰丹田，皓白如雲，五色玄黃，道母所居，溺水胞中。
　　第四守人一，名曰絳宮，南極太一，赤子小童，右月左日，魂魄合并。
　　第五守天一，名曰紫宮，大如混雞子，九色玄黃，交結星曆，身上紀綱。
　　第六食神丹，太陽之精。常以月一日始七之生，三五七九及九月半甲子、丙午日為之。入室暝目，存日精赤氣，下入口中，而嚥之八十一氣。真人曰：食日之精，與天地相傾。
　　第七食金液，玄水之精。常月十五日時加夜半，入室暝目，存月精正白，下入口中，而嚥之四十九氣。真人曰：食月之精，是故長生。
　　第八食星玄氣來下，青白丹黃。常用有星夕初夜之時，入室瞑目，春存歲星之精青氣，下入口中，而嚥之九十氣止；夏存熒惑之精赤氣，下入口中，而嚥之三十氣止；秋存太白星之精白氣，下入口中，而嚥之七十氣止；冬存辰星之精黑氣，下入口中，而嚥之五十氣止；四季之月二日，存鎮星之精黃氣，下入口中，十二嚥之止。四季月，十二月、三月、六月、九月是也。用月二日為之，內視精心，自見其氣。真人曰：食星之氣，與天相暨。
　　第九行太極紫雲彌天，升降上下，混沌自然。是謂八節之日，入室暝目內視，存泥丸中紫氣出上升天，絳宮中赤氣出上升天，丹田中黃氣出上升天。須臾，有三童子從天來下。其一童子衣紫衣，號護腦真人，從紫氣中徑下，來入泥丸宮，紫氣隨從還腦門。其一童子衣赤衣，號護心赤子，從赤氣中徑來下，入絳宮中，赤氣隨從還心中。其一童子衣黃衣，號護藏靈人，從黃氣中來下，徑入丹田中，黃氣隨從還臍門。如是此三童子，補氣除惡，練摩血氣，勅魂安魄，定心充脉，使光澤流通，津池補滿。良久間，體中休休納納，頤頤挹挹，即三童子護身之力。極念為之，思存三宮心充門開，三童子忽飛還上天，門登閉矣。
　　真人曰：子欲不忘，審致天童。天童來下，乘空為馬，護子身神，是以成仙。子不存神，尸魄上言。其道有九，為之者壽。鐘山真人，傳之於禹，與天相保，上升玄府焉。
　　夏禹授鐘山真人食日月星之法
　　隱之於洞庭之墟。
　　食日之精，子必長生，緣以上天謁元先。常以月一日、三日、五日、七日、九日、十五日，日出時至日中食先，念心中有日，日中有玄蓋，蓋下有小童正赤，赤氣徧身中身外九重，思氣滿頭，從頂出，上升天，繞日九重。呪曰：日君元陽，還歸絳宮，與我合德，俱養小童。因思日精來下，入鼻孔口中，嚥之三九，滿心中。心中有三人，左即太一父也，右即玄光母也，中央即赤子小童也。坐金林玉榻，執玉柈玉杯，杯中玉英神酒，并天芝草見在，食飲之，仍不饑渴而長生矣。
　　食月之精，可以長生，緣之以上天。常以十五日夜半時，向月再拜，呪曰：月君元陰，還歸丹田，與我合德，俱養小童。因思月白氣黃精來下，入鼻口中，嚥之三七而止。月精託腎根，長生矣。
　　食星之精，上升太清。常以日出、哺時、日中、夜半，上念北極太皇星。呪曰：皇天上帝，太上道君，曾孫小兆某甲好道，願得長生。因念星精來下，在兩眉之間，流入鼻孔口中，嚥之三五，思氣滿心膽脾中。脾中有道母，主哺養赤子，即不飢長生矣。
　　太上洞玄靈寶五符序卷上竟
　　音釋
　　碽古紅切。萐山洽切。莆方琿切。
　　太上洞玄靈寶五符序卷中
　　靈寶服食五芝之精
　　老君曰：松生千歲，脂凝通神，下入於地，藏姓易名，棄本即大，因根成形，名曰威僖，一字茯苓。辟兵陸沈，出窈入冥，不飢不渴，日月合并，子能服之，即得長生。
　　老君曰：苟蝨養體，住色還年，一字胡麻，本生大宛，生來萬歲，來東度關，留在中土，斷絕胡蠻。含水之精，卻風除寒，自名巨勝，擯逐邪奸，服之不息，與世長存。巨勝、威僖結親，出胡國，能調和精神，子能服之，故得長生。
　　老君曰：椒生蜀漢，含氣太陰，天地俱生，變化陸沈，故能卻濕，邪不敢侵，噉鬼蠱毒，靡有不禁。子能常服，所欲恣心，世之祕奧，其道甚深，堅藏勿泄，不用萬金。
　　老君曰：薑生太陽，與椒同鄉，俱出善土，窈窕山間，堅固不動，以依水泉、含氣熒惑，守土本根，背陰向陽，與世常存。故能辟濕，劫寒就溫，除邪斬疾，閉塞鬼門，子能常服，壽若乾坤。
　　老君曰：菖蒲生澤，附近探淵，下濕之地，浦瀆水濱，有生高山，石上結根，一寸九節，是謂靈身。固得之一，含氣萬元，故能生人，保養精神，逐水辟濕，厭鬼消患，鬼魅魍魎，遠迸幽昏，彊祥之屬，皆不敢前，服之不休，壽至千千。
　　樂子長曰：此五物皆可單服，並益氣住年，延精定魄，服之不休，與世長存。故《孝經援神契》曰：薑椒益氣，菖蒲益聰，巨勝延年，威僖辟兵。此即孔丘之祕言，上聖之明旨也。
　　老君觀天合服五芝草丹，留神住年度世長存方。
　　靈實三天方
　　樂子長書出文。
　　巨勝五分、威僖四分、蜀椒一分、乾薑三分、菖蒲三分。皆取真新好者，精潔治之。凡五物，以王相日，童男擣藥，勿易人也。各異治，下細簁，五物各萬杵。五物各異置赤杯中，凡五杯，羅列赤案上，露一宿。明日平旦，乃以神斗分之，合和如法。和以白蜜，若白飴，後更擣三萬杵，丸如梧子。平旦向日長跪，吞三丸訖，言長生，得所願。暮日入，復跪西向，復吞三丸，如旦法以為常。禁食生魚、豬肉、韭菜，禁見喪尸、犬豬、產洿。慎之。曰此是一劑也。若服盡更合，可計藥分并合之，多少在意，令周一年，服者乃佳。至於杵數，可都共益一萬杵耳。合和更檮，是為四萬杵也。
　　甲子建天，癸亥數路，晨昏為期。慎勿敢忘。六十一節，天地之常，服之如法。甲癸為明，甲子建日，服至癸亥日，為一節。若甲子無建者，滿定開亦佳。服藥皆先齋三日，燒香存神，然後即事也。滿六十日，身輕能行；復六十日，四肢通利；復六十日，顏色有光；復六十日，平調腹腸，五臟皆實，凶邪不傷；復六十日，身體堅彊；復六十日，耳目總明。此是一歲驗也。復六十日，骨體彊梁；復六十日，手爪有光；復六十日，影響顯彰；復六十日，精氣益長；復六十日，白髮還藏；復六十日，牙齒堅剛。此是二歲驗也。復六十日，道德達通；復六十日，六甲神從；復六十日，神達身中；復六十日，志信神行；復六十日，心開目明；復六十日，遠知四方。此是三歲驗也。復六十日，瞻視有光；復六十日，五神不亡；復六十日，不知飢渴；復六十日，百神來謁；復六十日，五藏不竭；復六十日，能寒能熱。此是四歲驗也。復六十日，能浮能沈；復六十日，能淺能深；復六十日，能圓能方；復六十日，能弱能彊；復六十日，能縱能橫；復六十日，能短能長。此是五歲驗也。復六十日，能好能醜；復六十日，能少能老；復六十日，能大能小；復六十日，能輕能重；復六十日，出入無間；復六十日，行廚在邊，位為仙人。此是六歲驗也。長服不休，與天相傾，變形千化，上升太清。
　　靈寶巨勝眾方
　　霍林仙人授樂子長，隱於勞山之陰。
　　巨勝一名胡麻，一名苟蝨，一名莫如，一名三光之遺榮，一名天地之更生，一名流朱，一名九變，一名幽昌，一名含腴，一名青襄。青襄，葉名也。
　　延年益壽神方
　　胡麻子，好者擇治，去否穢，蒸之如炊，須曝乾復蒸，九曝九蒸乃止。治下細簁，以白蜜丸，服如雞子一枚，日三。又一方云不能丸，服成末三升以為常。服之一年而色美，身體滑澤；服之二年，白髮返黑；服之三年，落齒更生；服之四年，入水不濡；服之五年，入火不焦；服之六年，走及奔馬。此藥甘香而美，易持難厭，方祕不出，百年一傳。
　　餌胡麻法
　　取一斛淘洗，去上黑皮，令正白，蒸之一日，曝乾磨之，擣之亦佳。溉釜中石五斗水，復蒸之，令釜中有石許水，因下甑瀉胡麻，置木柈中，悉以石湯沃之。以麥蘗一斗細鑄，納中釀之，如作糖狀。卒時擠去糟，煎之三分餘一分，更置銅器中，浮湯上釜中猛火，無令沸絕。可丸止當如雞子者，三丸服之百日，充益肌肉，鬢髮皆黑，耳目聰明。能長服之，命無窮矣。
　　胡麻膏
　　胡麻膏一斗，薤頭三斤，微火上煎之，令薤焦黃絞去滓，以酒服之，日中一升。百日以去，服之肌膚充盛，二百日老者更少，三百日延年益壽。久服神仙也。
　　真人絕穀方
　　取巨勝二斗，大椒五升，去黑皮訖，合擣二物下簁。初服五合，日三。漿水無在，亦可蜜丸，服如雞子一枚，日四，漸自不飢。荒年亦可但服此藥，便當絕穀矣。渴但飲水，勿食他物，食他物便飢也。能令氣力百倍，寒暑不侵，百病悉愈，神仙自致矣。
　　真人絕穀餌巨勝法
　　取巨勝一斛，蒸令熱氣周達，便曝之一日，凡九蒸九曝，合用九日。訖，擣下簁，和以白蜜，服如雞子一枚，日三，久久食穀自少。服之百日，百病自愈，洗水不著身；服之一年，玉女侍衛。若急用者，亦可一日三蒸三曝，三日凡合九蒸九曝，便可用矣。天陰者，皆須日出，用一斛，加茯苓三斤，合擣，蜜和，服如上法，得力益速，能補精髓，漸漸自不飢，渴則飲水。
　　真人輕糧辟毅不食方
　　巨勝一斗二升，取純黑者，茯苓二十四兩，澤瀉八兩，治三物萬杵，以水
　　服如彈丸，日三。遇食可食，無食復取百物食之，無所禁。
　　出外益體服食方
　　取麻子五升，溫湯漬浸之，令開口去皮。羊脂二斤，合麻子中仁，微火煎熟，食飽為度。渴飲水，欲飯自在，更合如前。麻者，五穀之長，可以知萬物，通神明。七月七日取麻勃一升，真上黨人參半斤，合擣並蒸，使氣出，徧服一刀圭，無不驗矣。
　　辯菊億法
　　菊華與億華相似，宜以甘苦別之，菊甘而億苦也。今所在有菊，但為少耳。率多生於水側，緱氏酈縣最多耳。真人曰：日精、更生、周盈、神精、長生，皆一菊也，而根、莖、華、實異名。其說甚美，而近者服之略無效，正由不得真菊故也。
　　延年益壽方
　　春三月甲寅日，日中時採更生，葉也。夏三月丙寅、壬子日，日中時採周盈，一方云周成。周盈者，菊之莖也。秋三月庚寅日，哺時採日精。日精者，菊之華也。常以冬十月戊寅日，平旦時採神精。神精者，一曰神花，一曰神英，菊之實也。無戊寅者，壬子亦可用也。冬十一月、十二月壬寅日，日入時採長生。長生者，菊之根也。一方云：十一月無壬寅，壬子亦可用也。一方云：都合五物，皆令陰乾百日，各令二分，治合下簁。此上諸月，或無採之日，則用戊寅、戊子、戊辰、壬子日也。春加神精一分，更生二分；夏加周盈三分，更生二分；秋加神精一分，日精二分；冬加日精三分。常以直成日合之，無用破危日合之也。一方云：亦爾不用執日，令藥神不行。當於密室中擣，丸用白松脂，大如梧子服之，日三，服後飯。服之一年，百病皆去，耳聰目明身輕，益氣增壽二年。服之二年，顏色悅澤，氣力百倍，白髮復黑，齒落更生，增壽三年。服之三年，山行不避蛇龍，鬼神不逢，兵刃不當，飛鳥不敢過其傍，增壽十三年。服之四年，通知神明，及與五行，增壽四十年。服之五年，身生光明，目照晝夜，有光關梁，交節輕身，雖無羽翼，意欲飛行。服之六年，增壽三百歲。服之七年，神道欲成，增壽千年。服之八年，目視千里，耳聞萬里，增壽二千年。服之九年，神成，能為金石，死能復生，增壽三千年。左青龍，右白虎，黃金為車。又一方云：春加神精二分，更生二分；夏加神精一分，周盈二分；秋加日精二分；立冬加神精二分；冬至加神精一分，長生二分。日吞十丸，旦暮各五。一方云：秋加神精一分，日精二分。一方云：春加周盈二分。
　　餌杏子法
　　取杏子三斗，去其中兩仁者，作湯纔沸三四沸，納杏子湯中，有頃，手摩令皮去，熟治之。置瓮中待之，清其汁，計度得七八斗。棄其滓，取一石釜置糠火上，以羊脂四斤摩釜中，令膏盡著釜，熱復摩之，令盡四斤脂。納汁釜中，炊以糠火，若蠶沙，四五日藥成，其色如金，狀如小兒哺。服如雞子黃，日三。服百日，父母不能識，令人顏色美好。夏徵舒母所服，壽七百年。乃仙去神方，祕之。
　　夏禹受真人方
　　樂子長書出，隱於勞山之陰。
　　赤箭，一名離母，一名鬼督郵，一名神草，一名獨搖，一名當苦，一名勝子，一名鬼箭。生陳蒼、生少室，生上洛堯流山、太山之陽，或諸名山之南，生南陽諸溪澗，或生谷中陰處。一莖生有節葉，其巔如竹葉，有風不搖。常以三月採取，盡其根無所去，擣絞取其汁，停置器中，曝乾其滓，乾復納汁曝乾，治服方寸匕，後食，令人不老。十日知效，三十日氣大至，百日以上身輕，耳目聰明，一年齒髮更生。其莖赤，如弓箭，根似人足跗有指處，但無爪也。其子似小羊兒。一曰根如芋魁，其子似芋子，居其傍不與相連，多者十餘枚，朝居母西，暮居母東，日中居母下，盡取之。中央有王，大如指，小者如環之，十二枚，四邊各三，是其衛也。取之先齋戒百日，以酒脯醮其母，於日下乃取之，裹以丹囊，盛常置左腋下。其王名六甲父母，隱五百人衛，子能隱一人衛。此藥母至死喪生乳者家，藥神即去矣。一曰葉如母指大，指有四赤羽上下竟。冬夏生，採無時，主治惡鬼精物，蠱毒惡氣，中寒熱擁腫，起陰益氣，肥健輕身，久服延年。其味苦。
　　章陸根，味酸有毒，主胸中邪氣，塗擁腫，殺精物，練五藏，散水氣。根如人形者有神，生故墟、田間，三月、八月採。章陸草，一名夜呼，一名蕩根，一名當陸，一名莧陸，一名長根，一名商陸草，一名神陸，一名白華，一名逐邪，一名天草，一名逐陰之精。此草神草也。
　　去三蟲殺伏尸治面□黑益智不忘男女五勞七傷婦人乳產餘病帶下去赤白皆愈方
　　夠十斤，米三斗，加天門冬，成末一斗，漬章陸六日，便齋服。五日食滅，二十日穀絕腸肥，財容氣息，諸蟲皆去，耳目聰明，瘢痕皆滅。以月宿與鬼日，加丁時，取商陸，服如棗，日三。道士恒種此藥草於靜室之園，使人通神。
　　令人不老長生去三蟲治百病毒不能傷人方
　　取章陸根四十斤，削去上皮，細切之。以水八斗，於東向竈煎之，令减半，去滓更煎之，令可九服，如梧子一丸。大良作之，勿令人見。又一方：取章陸三十斤，正月、二月、九月、十月、十一月、十二月採取，過此不中用。取章陸，淨洗麤切，長二寸許，勿令中風也。絹囊盡盛，懸屋北六十日，陰燥末治下簁。方寸匕，水服，日一，先食。十日見鬼，六十日使鬼取金銀寶物，作屋舍，隨意所欲。八十日見千里，百日身能飛行，登風履雲，腸化為筋，久服成仙人。
　　真人長生去三尸延年反白之方
　　宜服丹光真華之母，宜食浮水玄雲之髓，此自然能生，千歲一變，百歲一化，先變後化，天不復害，神鬼無奈何，故可服也，故得生也。丹光之母者，松脂也。浮水之髓者，茯苓也。能伏鬼神，卻死更生。松脂流入地中，千年變為狹苓，茯苓千年化為琥珀，琥珀千年變為丹光，丹光色紫而照人。丹光千年變為蜚節芝，蜚節芝千年變為浮水之髓，浮水之髓千年化為夜光，夜光千年化為金精，金精千年化為流星，流星千年化為石膽，石膽千年化為金剛，金剛千年化為木威僖芝。夫金入火不耗，入水益生。夫松脂之變，蓋無常形，故能沈淪無方，上升太清。此飛仙之法，勿傳非其人。
　　方曰：先取松脂、茯苓各十二斤，以水漬茯苓、松脂七日，朝陽去水。以醇酒二斗，與茯苓合餌之，以曝令乾。月食一斤，欲不食。因鍊松脂，去苦臰，以火溫之，納茯苓中治合，和以白蜜。三物合服之，月各一斤，百日身輕，二百日寒熱去，三百日風頭胸目去，四百日五勞七傷去，五百日腹中寒癖飲癥氣去，六百日顏色住，七百日面野去，八百日黑髮生，九百日灸瘢滅，千日兩目明，二千日顏色易，三千日行無跡，四千日諸痕滅，五千日夜視光，六千日肌肉易，七千日皮脉藏，八千日精神彊，九千日童子薄，萬日形自康，二萬日神明通，三萬日白日彰，四萬日太一迎，五萬日坐在立亡。日三食，慎勿忘，但過萬日，仍自縱橫，變名易姓，升皇天。
　　古有黃初平者，正服此藥，方成真人。初平，丹溪人也。年十五，家使牧羊，有道士見其良謹，便將至金華山石室中，四十餘年，忽然不復念家。其兄初起，行索初平，歷年不得。後見市中有道士，乃問之曰：吾弟牧羊，仍失之四十餘年，不知死生所在，幸願道士為占之。道士曰：金華山中有一牧羊兒，姓黃，字初平，是卿弟也。初起聞之，即隨道士去，求得弟相見，悲喜語畢，問初平曰：昔羊皆何在？初平曰：羊近在山東。初起往視，了不見羊，但見白石。還謂初平曰：山東無羊也。初平曰：羊在耳，但兄自不見之。便起俱往。初平言叱，叱羊起，於是白石皆起成羊，數千萬頭。初起曰：弟獨得仙道如此，吾可學否。初平曰：唯好道便得耳。初起便復棄妻子，留就初平，共服松脂、茯苓，至五萬日，坐在立亡，行日中無影，有童子之色。乃俱還鄉里，親戚死亡略盡，乃復還去。以方教南伯逢，易姓為赤，初起改字為赤魯斑，初平改字為赤松子。其後服此藥仙者數千人。
　　赤松子方
　　七月十六日，去手足爪，除腹中三尸蟲矣。
　　入山終身不食方
　　用大豆十分、葳蕤三分、澤瀉一分、飛英一分、槀本葉半分，凡五物治下簁，和以棗脂，丸如李子，日吞三，食棗二十一枚，可終身無食。若無棗，常飲玉漿泉。
　　黃帝受黃輕四物仙方
　　一曰鴻光，二曰千秋，三曰萬歲，四曰慈墨實，合作四物，丸用白松脂，大如雞子。服之七年，身壽四萬三千歲不死。長服之，可與天地相守。黃帝曰：此四物形狀何似，可得聞乎？黃輕曰：鴻光者，雲母也。千秋者，卷栢也，生於山石之間。萬歲者，澤瀉也。慈墨者，莧實也。丸以松脂，如雞子，日一暮服一丸，令人長存，不飢渴。
　　真人四物卻穀散
　　用茯苓屑三分、乾地黃屑一分、胡麻屑一分、天門冬屑一分、胡麻火熬之，凡四物治合，搜以食蜜，日服方寸匕，美漿水酒為服之。三十日氣力有異，百日倍，一年後氣色如雲，夢與神遊，三年骨騰肉飛。
　　槐木者，虛星之精，長服之年老更壯，腦不損耗，好顏色。以十月上巳日，取槐子盛新瓦瓮中，覆一瓦盆，蓋之泥，封之三七二十一日，發洗之，其外皮皆去，中子如大豆狀。服之從月一日始，一日服一枚，二日服二枚，三日服三枚，從此至十日，日加一枚，計十日服五十五實，大月服一百六十五，小月則不能以大月計。計一年服一千九百八十實，一年有六小月，即臧六十實。
　　又服食治病方
　　以十月上巳日，取槐子，陰乾百日，擣去皮，取子著瓦器中盛之。欲從一日始，日服一枚，十日服十枚，復從一始，滿十日更之，如前法。欲治諸卒病，留飲宿食不消，胸中氣滿，轉下下利，一服一合，二合愈，多服無毒。若病人食少，勿多服，令人大便剛難。
　　又去三蟲法
　　取槐子，不須上巳也。得取取之，并上皮擣，令可丸，丸如杏核。一服三丸，日二服，多作長服亦善。亦可以蜜丸之。
　　延年益壽方
　　槐子熟者，置牛腸中，陰乾百日。於後飯旦夕吞一枚，十日輕身，三十日髮白更黑，百日面有光，二百日奔馬不及其行。
　　又卻老方
　　十月上巳，服槐子一枚，日轉增一，至十日更復從一始，正當上巳日造
　　服之也。
　　真人住年月別一物藕散
　　凡一物，七月七日採藕華七分，八月八一日採藕根八分，九月九曰採藕實九分，治合藥畢矣。服方寸匕，授南陽劉長生。長生居清淵澤中北界。長生服藥七十餘年，不壯不老。欲知其驗，取雞雛如鴝鵒大者，與共服藥，三年故為雛子矣，長服仙也。藕實一名水芝丹，一名茄實，一名芡實，一名蓮花，一名芙蓉。其葉名荷，其小根名芋，大根名藕，其初根名茭，與雞頭為陰陽。以八月上戌取蓮裹實，九月上戌取雞頭實，九月上午取藕，各分等陰乾百日治之，正月上卯平旦，井華水服一方寸匕，日四五，後飯服之，百日止。主補中益氣力，養神不飢，除百病，久服輕身延年，不老神仙。雞頭實，一名鴈實，一名天門精，一名天禹，一名曜味甘，治濕痺、腰脊痛，補益氣彊志，耳目聰明，久服輕身不飢，神仙也。
　　住年方
　　以八月直成日取蓮實，九月直成日取雞頭實，陰乾百日，擣分等。直成日以井華水服方寸匕，滿百日，壯者不復老，老者復壯。若為不然，以藥別食雞雛百日，即知驗矣。久服之神仙。
　　服食麋角延年多服耳目聰明黑髮方
　　取新角，以刀削去黑皮，取中白，熬令色黃，熟治。服方寸匕，日再服，三十日通知神明，六十日力百倍，百日通神，常服壽無極延年。朋子高、容成服之，以致仙，范蠡服之，遊在民間。
　　黃精之草，太陽之精也。結氣九天，浮遊八朗，逐風流化，散精六合，依山寄名，因雲雨之潤，附景託形，而為草物。其生太行之板，立根磐石之側，含精三陽，隨氣敷榮，育養淳和，溫調甘露，上承太火於少陽，吐葩於盛夏，積精成真，充根累節，色黃味甘，朝出向陽，雲葉理通，與眾草不旱，萬物不雙，此所謂中黃之所處，積陽之所宗，其神化者也。蛇食之化為龍，鳥食之化為鳳凰，人食之為仙王。大哉此草，獲天地之淳精也。而天下人莫知其真也，知之莫之能食也。故《九天大仙經》曰：天地神靈三萬六千，入人身中，人莫能使。服食仙藥三萬六千種，而人莫能用也。長生久視，人莫之能為也。神聖可致，壽命可延，人莫之而通也。神雖明，服食易見，應時有效，而人莫常為也。人自守貧賤養身，長生久視者，未見之也。逐勢趨利者，今人為之。若使人求長生如求利者，無不皆得也。人能棄去榮華，修守清靜，以常無為，求諸玄妙，服食此草，四時不廢，可致延年。若能棄世俗，幽居名山，服食此草，可與天地相望，眾神集會，太一候迎，上升天府，下遊崑崙，可與天地終始者也。此草與鈎勉相對。黃精，太陽之精，入口使人長生，鈎勉者，太陰之精，入口使人即死，不知其相對也。人但信鈎勉之殺人，而不信黃精之生人，不能服之也。鈎勉者，野葛也。日南諸夷山藪中，名野葛為鈎勉，食之入口便殺人，其毒煩冤，氣鈎人腸，必勉絕之，故名之曰鈎勉也。是謂世人忽於長生，貪慕時榮也。唯黃精之為草木，長生三陽之氣，上入太清之宮，鍊精玄妙，隨化淳和，光流九野，布六合之內，依雲藏山，隨氣而化，植根立莖，隨葉通精，結味甘香，其葉青黃，通神超合，萬根下生，希風承露，結根數節，斜生旁起，受氣淳精匿，吐氣育真，華有九德，益壽進賢，莖有靈寶，服之成仙人，根為天寶，和光御神，取為散餌，可致飛仙。季春採其根，其根名山精，洗以清水，盛以大盤，好以治擇，可餌可乾，乾之者散，餌之者丸，多服絕穀，少服神安，服之三等，根華皆然，積年累月，坐致靈神。華為飛英，根為流精，和補內神，化人神靈，通光洞達，千里益明，拘魂固魄，五臟內平，三蟲奔走；伏尸振驚，能常服食，天地合并。根黃不白，葉柔而澤，受氣清淳，不比常日。百草靡靡，應秋而索，黃精霏霏，含道藏德，靈草習習，華葉光光，仲春採華，盛以絹囊，陰乾六丁，玉女在傍，服食千日，坐在立亡。春秋葉根，調和陰陽，丸及餅餌，顯味甘香，食在多少，在意無量。莖葉嚮淳，汁可為漿，寬中益氣，五臟調良，肌肉充盛，骨體堅彊，力倍少年，身體康壯，神仙服食，唯此為昌。
　　靈寶黃精方
　　以春取根，淨洗薄切，熟蒸之，曝可令燥，擣服方寸匕，當露擣之。一名馬箭，一名葂竹，一名葳蕤，一名可沮，一名羊括，一名仙人餘糧，一名苟格，一名垂珠。其葉名雞格根，一名黃精，一名白笈，三月採根，可餌也。主輕身益氣明目，餌服令人耐飢，其味甘無毒，陰乾五十日成，取實一斗，漬以甘水，二斗為漿，若酒服之為常，可不死也。服黃精根，多益善，洗刮令土盡，一斛根以水二斛煮之，令盡味出之，益清復煮再過，味足以盡也。合煎汁湯上竭，令去火止內，熬大豆末，餅之如大錢，服多少自在，味甘香。亦可取根蒸，若煮食無多少。始生時亦可取莖葉，為菜茹齋食之，此一日重樓也。若煮食之，汁可飲，勿棄去也，汁甚香美。欲餌之法，以二月、八月取根，刮去毛，熟洗細切，一斛煮以水六斗，炊火令和，日一至夕藥熟，出使寒，手挼之使碎，酒囊釀得汁還竭，令可丸。取滓乾末納釜中，令和藥成，服如雞子者，日三。可絕穀不食，不寒不暑，行及奔馬，百病自愈。人能絕房內則不老，壽無期至仙人，不絕房內，止可壽二百歲耳。服此藥，不避虎狼，不畏兵革，行山中生食之，恣口渴飲水生食，又善通神明，亦可散服，未必餌也。服黃精不知老，令人有好顏色，白髮黑，落齒生。服食黃精三十日，通知神明，百日欲騰躍，走及奔馬，不知倦極，二百日之後，乍見乍亡，十年仙道成。數有效驗，前世多服此方。今者有但服華者、黃精之精，一名黃華，其味皆甘香也。取其母煮之以為飲，寬中益氣，常以為飲，甘香辟惡氣，令人有色澤，耐寒暑。一名救窮乏糧，凶年可與老小休糧而食之，服其華，勝其實，實勝其根也。天官名此草為戊己芝。
　　昔人有至霍山赤城內者，見其中有數千家，並耕田懇陸，盡以種此草，多者數十頃，少處數十畝，而其根莖殊大，當是鋤護之至，不如於山中穭出而生矣。草澤皆有之也。昔人即問赤城人：種此草何為？人對之云：此仙草，此中人由來並食之耳，使人長生矣。吴主孫權時聞其說，所言之審，即使人於江東山中種而食之。但權不絕房內，為諸不靜，遂不能得其益也。爾時皆使監司領兵人專守之，吴敗，而此里名故存。江東或名之為葂竹里，或名之為黃里，是權時種植之故處也。弟子葛洪曾聞之於鄭君，言識其始，云：子服戊己壽不已，子服長生之精，與天相傾。又聞葛仙公所傳云：諸修長生之道，當先去三蟲，下伏尸，乃可將服食，休糧絕穀耳。不去三蟲伏尸，而絕穀者，多所思念，於身不善，又復喜遇好食，令人意亂不覺，惑而犯之也。若能修無為，食氣自然，漱醴泉者，上也。人多不能，則可以藥助之，先下伏尸，然後服食，則有效，此道之次也。合藥當以破除，日辰王相，天清無雲，乃丸藥於靜處，勿說服藥也。三蟲無耳有聞，無目有見。先沐浴蘭香，齋戒三日，避婦人，斷食猪犬肉。食此物肉令人死，不得上天，但止泰山，入三官地獄，為守檻鬼吏。此科施於道士矣。又忌食猪犬肉者，食之令人老則忘誤，面目黶瘦，齒敗聲壞。夫食清真者長生，食穢濁者命斷也。駕不殺於蠢動，故有千年之壽；鵠不履於黑水，故有十百之齡。性潔者受真，氣清者壽考，自然數也。
　　仙人下三蟲伏尸方
　　用茯苓十斤，章陸根削去上皮，但取下白者五斤，清酒、麥麵麴各五斗，并炊釀之，置瓮中，封之二十日，藥成劑之。但取純大豆，熬作末，如飴狀，合丸如大彈丸，日服三丸，十日以去稍益，如雞子黃，上尸百日，中尸六十日，下尸三十日爛出。上尸如手，中尸如足，下尸如雞子；上尸黑，中尸青，下尸白。此三尸與人俱生，常欲令人死，至晦朔日，上天白人罪過。晦至其日，當拘魂制魄，及守庚申夕，於是三尸不能得動矣。是其夕，人夢與他人爭鬬者，是魄與尸鬬也。夫魂常欲寧，身故不欲伏、尸，魄常欲寧，神故欲恍惚，三尸常欲人死，故欲攻奪，此之謂也。凡道士、醫師，但知按方治身，而不知伏尸在人腹中，固人藥力，令藥不效，皆三蟲所為。上尸好寶貨千億，中尸好五味，下尸好五色，若不下之，但自欺耳。去之即不復飢，心靜無念，可得遂生。真人貴其方，道士尊其藥，賢者樂其用，愚俗笑其事。所以言人死為尸骸者，坐是三蟲之位號也。但作服章陸散者，乃自除去三尸，不必須釀而服之也。槐子亦善。能服氣者，不用此術。又真氣是青牙，五方之精，道士服之二十一日，三蟲走出矣。
　　樂子長鍊胡麻膏方
　　以二斗膏、一斗水，合二升薰陸香、二升沈香，屑二兩合煮，令水盡，唯餘膏在。劑其屑，日以酒服五合，百日玉女侍之神效，五百日神仙至迎人去。道家祕此方，初不輕傳。
　　樂子長服胡麻法
　　熬胡麻一斗，令香擣為屑，令如粉，囊盛，納五斗酒中，封泥二十日，以酒服，胡麻膏也。屑亦可服。
　　靈寶太玄陰生之符
　　夏禹文，命受之於鐘山真人。
　　尸解下仙之道。其壽亦與天地相畢，可以地仙遊名山。服尸解藥，日數足，即作此符，丹書白素，以置腹#1前，以戊己日西首卧，思念自作死人，良久，解衣留所卧處，徑去入山。若之遠方，易姓名，勿還故鄉。其初去時，人見其卧處有死人尸，久乃忽然不知尸所在也。
　　尸解藥
　　以三月中殺牛，煎取脂一斤半，水銀一斤半，錫一斤半。於山中密地齋一月，乃於銅器中煎錫，錫消，納水銀及脂，都合同丸之，服如大豆三丸，日三服。服之九日，凡八十一丸，忽然尸解虵蛻而去。去時如上符節度，若不得，即去更服，趨令得去矣。
　　真人曰：文用朱兒，帛用鮮支，盛用鮮支囊。古人名丹砂為朱兒，絹帛為鮮支也。
　　去伏尸三蟲方
　　用三月三日，取桃葉，擣取汁七升，以苦酒合煎，令得五六合。先食頓服之，宿無食。
　　神仙修養方
　　用成日煎牛脂，若羊脂一斗，胡麻一斗，乾薑百累，生姜半斤，生地黃一斤，皆檮絞之。大銅鐺中微火上煎，使藥味盡，脂色變黃，成絞去滓，取如雞子者一枚，投酒中服之，日三，令人百病皆愈，髮黑齒生。
　　神仙釀酒方
　　生地黃十斤、生薑三斤，刮去皮，天門冬五斤，剝去皮，皆細切合擣，令如齎。以美酒一斛漬之，分著兩甖中，密塞其口，以甖著大釜中熟煮；使發甖塞，熱氣勃勃，射出則可也。冬夏常溫服一升，仍以卧，當覺藥氣炯炯，流布身中。此酒補虛勞，益精氣，令人健飲食，耐風寒，美顏色，肌膚光澤，延年。
　　朮酒方
　　术成末五斗，絹囊盛之，漬一斛美酒中，十日出术曝乾之。仍以木酒服三方寸匕，日三，治百病神。或以秫米飯投酒中，合釀酒成，亦良食其滓。
　　神酒方
　　治百病，益精補氣，令人美肌色。桂三斤，一云三尺，精治取其肌，天門冬成末五升，納絹囊中，置五斗米釀酒中成，服之多少隨意。
　　胡麻酒方
　　用胡麻五斗，熬之令香，擣使熟，以攪一斛林米飯中，釀之如常釀法。酒成飲之，多少隨意，令人肥白，肌膚潤澤。
　　地黃神酒方
　　用秫稻米五斗作粥，絞去滓，令得二斗，納好麥麴三斤，令浮起酒香。取生地黃十斤，小曝乾之，熟擣之，細炊一斗米飯，合納汁中，攪令相得，封泥經日，視地黃熟，但有筋脉，再絞其滓。又炊二斗米飯，納中酒熟。飲一升，日三，治百病，五勞七傷，續骨連筋，填骨髓，久服延年。
　　松脂酒方
　　用秫米三斗，小麥麴二斤，合釀之畢，取白松脂一斤，天門冬成末，茯苓成末，各五升，納酒釀中，封泥三十日，成熟。頓服三升，令人延年。松脂當先鍊去其苦味。
　　又－方
　　秫米三斗，小麥麴三斤，松脂一斤，白蜜五升，合釀，封泥三十日，酒成，朝暮服三升。
　　章陸酒方
　　用秫米三斗，小麥麴十斤，天門冬成末一斗。治章陸令白，十斤乾末之，合釀六十日，酒成，絞去滓。飲酒多少隨意，久服斷穀，令人腹中肥，久久則益氣，去三蟲，殺伏尸，治男女五勞七傷，婦人產乳餘病帶下，去赤白。使人耳目聰明，益神智，除面黚瘢痕皆滅。一方用章陸一斤。
　　枸杞酒方
　　枸杞根，好治令潔淨，百斤，細剉之，大釜中益水煮之，絞去滓。器中澄之，去下滓濁，令得五斗。生地黃三十斤，淨洗之，擣絞取汁，合枸杞汁中。方用麴三斤，擣令細炊，赤黍米五斗，饙以藥汁，飯熟合麴，投藥汁中釀之。酒熟飲之，隨意多少，無常限也，唯不欲令人醉。治百病，益氣力，延年命。此草一名蒙柴，一名杶櫖，或名仙人杖，或名西王母杖，或名天精，或名卻暑，或名地骨，或名枸杞。吾有八名，象八氣。仙人曰：子欲長活，食我八氣，子食八氣，令子長視。
　　五茄酒方
　　取五茄剉之，令長一寸，一斗剉取一斗，美酒漬之，十日成。溫服之，勿令多也。令人耳目聰明，齒落更生，髮白更黑，身體輕彊，顏色悅澤，治陰萎，婦人生產餘疾百病，令人多子。取五茄，當取雄者，不用雌者也。雄者五葉，味甘，雌者三葉，味苦。
　　天門冬酒方
　　以秋取其根，滲洗絞取汁，多少在意，以漬米麴，如丸釀法也。服之多少無常，唯不欲大醉，無所禁。若別取根乾末，以此酒服之，多多益善。此藥治百病，安神養氣，令人長生不死。夏姬常所服方，若絞汁不盡，自可以水漱之，更擣絞取汁也。經久則酢，當以甖盛酒，釜中煮之，則辟醉也。一方云：酒服方寸匕，日三四，多多益善。
　　天門冬煎方
　　治虛勞百病，心下懸飲不能食，止渴，令人肥，永不老。方用天門冬二百斤、生地黃一百斤，皆淨洗，擣絞取汁，澄取上清門冬汁一斛，地黃汁五斗，合於銅器中，微火上煎之，令得五六斗，畢納白蜜四斗，湯上煎之，攪不離手，晝夜數日，令可丸。服如雞子一枚，日三。亦可以酒和服之，十日則知效矣。地黃、門冬，不可頓得，稍取恐先者敗，以土藏之。
　　服食神方
　　天門冬三斛，剝去皮，好滲之，擣絞取汁，令得一斛，微火上煎之，令得五斗許汁，納白蜜一斗，胡麻熬之，令香色黃。成末二斗，投中攪之，勿息伺視，令剛止。以大豆屑餅之，令方圓三寸，厚半寸，日服一枚，百日以後，肌膚潤澤，白髮更黑，齒落更生，延年無窮。服門冬，此法最妙。
　　真人釀天門冬酒方
　　以秋取其根，熟擣絞取汁，多少自在。漬米麴為酒，如常釀法也。又採根曝之，擣下簁，以此酒服方寸匕，日三四，無令大醉，無所禁。服藥三年，百病皆愈，癩蟲皆穿皮，從關節出去。三年頭髮、禿眉更生，十年司命上生籍；二十年冬不寒、夏不熱，三十年百歲翁如十五童子。四十年之後與神通，當有神女持藥來，如得服之，此神藥也。三日後蠶蛻身仙矣。雖已得服神丹，得此酒益佳也。
　　健體仙酒方
　　术、地黃各二十斤，五茄二十斤，削去上皮，皆細剉，水一石五斗煮，令得石二斗，去滓以浸麴，釀一石黍米，如作酒法。酒熟可飲酒一杯，日三服之。一月肥健，二月身有光澤，走及奔馬，無所疾苦。欲少作者，二斗米以上為法，五茄、地黃各四斤，五茄但取莖耳。
　　治百病神酒方
　　用大麻子、麥麴各五斤，先細治麻子、麴下簁，合漬一石水中三宿，絞去滓，炊五斗黍米，投之適寒溫，再宿藥成。服之多少自在意。無令中寒水，藥不成。米欲得白鮮好。先服此藥酒，百日後乃行諸道也。
　　靈寶服食地黃枸杞酒方
　　取枸杞根莖百餘斤，洗去上垢，細剉，大釜益水煮之，煎令得五斗許汁，去滓，以絹濾令清。取地黃根二十斤，洗去土，擣絞取汁。又重以枸杞汁一斗許，澆地黃滓，絞取汁令盡，兩都合地黃、枸杞汁，取好麴三斤，細擣以汁，漬麴赤黍米三斗，淘沃炊之，下饙以地黃、枸杞汁澆之，擠去麴滓，黍熟釀之。酒熟，隨人能否飲之，取不醉，無常數也。治風濕宿寒，上氣虛羸百病。欲令目明者，取地膚屑，以方寸匕，用酒服之。禁房室，猪肉、生魚、韋菫菜。久久服，延年長生。
　　天門冬酒方
　　天門冬三十斤，洗淨，絹囊盛之。又以門冬汁一斗，澆釀飯，釀一石米法也。納麴至酵，如常法。納囊於器底，乃納飯，封泥之。三十日酒熟，絞去天門冬滓，飲之勿大醉。盡一斛，令人百病愈，身體玉澤。以此酒服門冬丸，又可服菊華、栢子，大良。又云一月乃開去滓。
　　枸杞酒方
　　治風五勞七傷，益骨力。枸杞百斤，細剉，如合莖，洗去土煮之，視中莖剝皮，即燥者，是熟也。去滓出其汁，復煮之生者，如前法。一斛米用百斤枸杞煎汁，令多少足釀一斛米。
　　釀法
　　精黍米若林米，熟簸之，以濕布拭令淨，漬著枸杞汁中，釋炊之下饙，以拘杞漬麴，麴如常釀法。欲作清酒者，著酵。又一方：猪椒三十斤，合釀，勝獨也。又一方：地黃三十斤合之，益髓。煮如枸杞法，合用淹一石米。
　　作神酒方
　　取稻米三斗、麴三斤、大附子十枚，釀不下水，醇酒三斗，宿曝令乾治末之。欲得一斗酒，取方寸匕著一斗水中，須臾成美酒。服之多少，在人能否耳。令酒與諸藥曝之俱燥，便合末成屑，并治寒疾。
　　神酒方
　　天門冬三斤、米一斗，炊令熟，少其水沒沮天門冬，囊盛釀之，已熟都合濟。飲勿取醉，勿食菜蒜，盡一斛酒，百病消愈。
　　神仙乾酒法
　　用黍米三斗、粳米三斗、蘗二斗，浸醇酒五斗中，五日出，熟蒸之，無令漏，陰乾之百日，勿令泄氣。大如博某，納二斗水中，立為酒。冬用溫湯。
　　神仙服食青梁米方
　　取青梁米一斗，淘沃之，漬以醇酒三日，蒸之無令漏也。百蒸百露，無令見日，善密藏之韋囊中。即欲入山遠行，一餐之，足支十日不食，十日復一餐，足可四十九日不食，四十九日復一餐，可四百九十歲為一節。一方宜玄梁米，一方云三斗。
　　又方
　　取青梁米一斗、赤石脂三斤，并合以水漬之，財足置溫處二三日，令上生衣，擣而丸之，大如李子，日食三丸，令人不飢，渴即飲水，可以遠行千里以上，不飢渴矣。
　　又一方
　　取稻米，淘沃之，百蒸乾擣，日一餐以水，三十日後飲一杯，可終身不飢，日行三百里。
　　乾酒法
　　精米五斗、麴五斤，以水四斗漬，釋爛二宿，合大附子二枚，善桂二兩，下簁納酒中，擠取糟，曝令乾，復納酒中，汁盡止。丸以白蜜，如雞子，投一丸於一斗水中，可成美酒也。
　　服食粳米散方
　　粳米一斗、酒三斗，凡二物漬之，盡酒止。出稍食之，渴飲水，可三十日
　　後盡，更作如前法。
　　服食稻米方
　　取稻米，熟淘沃，百蒸之，乾擣，日一餐以水，三十日後日飲水一杯，可終身不食，日行三百里，得食便食。
　　休糧方
　　以粳米、黍米、小麥、大豆、麻子，各五合豆熬而末之，共和白蜜一斤，煎一百沸，投冷水中，丸如李子。一頓吞盡此一劑，可終身不飢，諸物皆各治之，唯熬豆耳。
　　樂子長含棗核方
　　長生之道，常含一棗核，如兒乳汁，久久及液滿口，三分嚥二餘一，口與氣俱入，名日還精。周而復始如循環。絕穀之時，五日小極頭眩，須臾復止，十四日復頭眩，須臾復止，二十一日之後氣定，欲食便食，不欲食自息。絕穀之時禁交接，可食少棗脯，飲酒無過一升，男女同法。
　　太上洞玄靈寶五符序卷中竟
　　#1 腹：原誤作「復」，據文義改。
　　太上洞玄靈寶五符序卷下
　　夫天書煥妙，幽暢微著，至音希聲，陳而不煩。是以西吾之刃，雖十寸而割玉，流星之金，雖纖介而徹視。徒才大者用徧，有物細者用備，豈非《靈寶五符》，其由是乎。聖人演天地之文，而敷言數萬，葩龍鳳之形，暢動物者百篇。發山林八會之跡，為日用之務，成淵分之名，草木和仙通神，悟性命之無期，以致營溉，必有倫乎。唯至道而貴其契，真人而仰其文矣。昔庖羲刊八象於玄石，畫甚亦少矣。至夏為《連山》，殷為《歸藏》，逮《周易》之興，猶未該其根。所以然者，卦有屯蒙困否，不通之象，明道妙者難著，理妙者叵尋，皇由經代紛紜，動數十萬言，况乎九天之靈書，三天之寶圖，上導太和元精之氣，下備羣生始然之會。爾乃至寂之音，希解於世。故帝譽祭天帝君於北阿之壇，藏於鐘山之峰，欲令眾庶有絕塵之歌耳。夏禹晚撰，其波未戢，其上真猶封于石碽，以待大劫，仙賢幽乎洞室，須期乃宣。靈符之妙，寔由高聖之所宗，上哲之所佩，真人之所貴，靈仙之讚味玄澹，而朗其釆色，天神而校其對也。其服御日月星辰，八氣五元，身體草木之方，當是五符下流，通泗之沬耳。其天辭虛籥，非凡賢所聞。雖同載五符之中，故廢其龍跡，不顯大音矣。徒見而不知，亦何所言哉。聾者希聞黃鐘之響，盲者企覩白黑之津，奚有異於此耶。聖人雖不為其解高妙之意，然故自陳於本符之上，無損减也。鐘山真人告夏禹有言：陵昔聞之於東海小童，說云：但抱靈寶符入水赴淵，則北帝開路，蛟龍衛從，水精震怖，長生久視，永享天祚。執符入火，則陽光殄翳，南帝激電，助我驅穢熱毒，不加丹精凌邁。佩符登山，山精迸走，中黃太帝與我為輔，虎狼百禽莫敢當者。棲巖入穴，則土氣不障，祆邪伏死，魍魎逃鄉。以符向金，則五兵不傷，西帝真氣與我同林，全生萬年，飲于玉漿。背金對木，則長守介福，青帝靈氣來見沐浴，色反童孩，久視永樂。登嶽採芝，不化我目，八石正形，使時掇獲，迴天倒地，在心願欲也。太上真人之辭，東海小童使陵佩符而護之矣。靈寶上序及撰出服御之文，皆科斗古書，字不可解，子長並受集而顯出之。尋其波流，皆出乎五符之上也。子長受霍林仙人口訣，似韓眾也。是以子長說曰：朝日已西夕，違世來作鄰。同心合道好，走人乃飛仙。太白縱二心，下外以為根。登天飛虛空，此是吾師君。教我服三光，三光者，日月星也。又巨勝一名三光。樂子長受仙人法，以巨勝為主，故曰三光。授我靈祕文。靈寶五符者也。符者，經也。清齋降五帝，萬年可常全。子長口訣，清齋三日，而致五方天帝，誠之盡矣，則真人必降。所嚮在於致敬，享年在乎念道也。丹青畫誓信，五八乃一宣。陵昔受之於東海小童，使裂南和之繒五尺，當喻信而受之券。割碧林之帛五尺，當不漏泄之約。南和謂誹也，碧林謂青也。古人貴髮膚，故引珠玉以親之，尊四肢，迴絲帛以任之，崇道德保身神，此仙官之教矣。天文科法，四十年一傳之，五八者，是其數也。不得其年限而授之，玄都天令，已陳之於後生。慎之慎之。鴻鷺千歲羽，用玆致天真。鴻鷺者，駕也。其鳥壽千年，古人皆享之，以致天神也。一名駕鵝，一名天蓋，一名白鴻。若無此鳥者，鶴亦可用。鶴亦名鴻，俱壽千歲也。駕不殺生，而惡蟲伏之，是其以性震邪也。老而聲清，是其神氣潔也。欲致天人，當以精鳥，方類相求，迴降必矣。此是子長之要言也。而其辭小隱，離合師名，陵徐而思之，其師名韓眾矣。其醮祝之儀，陳之于左。諸志道求生者，宜薄衣食，而致孝于天靈，苟誠之所竭，孰云不得道乎。備為師帥，親驗其神，故復言情，將慎之焉。一座無常面，隨安處之，宜清齋三日，祭於靜室，若庭壇之間，行事於夜半，屏人於非所，請天官於脣齒言，受傳於丹心。爾乃先燔五會之香，看流芳所歸，氣正上者，中央黃帝先降，氣東流者，青帝先降，氣南流者，赤帝先降，氣西流者，白帝先降，氣北流者，黑帝先降，氣雜散合集，紛紜錯亂者，神女先到。使五火比肩，布列座前，調火齊香，詳視薰煙。如是靈光之焰，表乎燈燭，冥心之想，彰於通夢矣。若此真靈不能使至向獲仙，復朽骸於泉壤者，陵與子長，豈當以抱惡於雲漢中乎。但方寸不盡，求生不測，而望長延之對，以此希天真之報，亦復費其功夫，故為徒勞也。
　　肥鳥一頭，酒隨多少，要令三斗以上，令得清醇美者。盛杯十一枚，杯令潔好。柈三枚，其二枚各盛五杯，其一柈盛一杯。一柈令在五杯者，下流具五香火，相連於柈前。餘酒別樽盛著座前。隨杯處肉，餘肉別柈盛著座前。陳《靈寶五符》於座後，倒卷令髣彿其天書。抱朴子曰：登名山，師受經後，欲佩身供養，受者設此醮也。
　　南和丹繒裂五尺絳，於座後席上，符安其上。割碧林之帛五尺青，於座後上也。覆絳令符處丹青中間，以為效信。果物為隨豐儉之宜，唯忌以五葷之菜，猪脂之肴，盛席一領。香令有五種，雜和之。若於庭壇施祭，當四面安障，勿令當風，當風靈氣亂。設微火，火以蠟密蓋火氣上，勿令廣照，廣照靈氣散矣。
　　盛服束帶，跽請。若山林中無大衣者，可闕之。下氣徐聲奉請：
　　某年某月日，州縣鄉里男女生某甲，年若干歲，受道士某郡某甲《太上靈寶五符文》，依大道科法，奉請五帝君。請已清齋三日，宰鴻鷺之鳥，潔整身神，虛心伺迎上皇天尊。某身三魂七魄三宮真人，上到九天之宮，五外之鄉，青牙之天、朱丹之天、太帝之山中黃之天、明石之天、玄滋之天、八方之天、五帝真人之庭，具陳告齋，暫降于某郡縣鄉里中，臨氣五符之真，飲微禮薄撰。
　　言畢，再拜，向座而伏，良久乃起。又腮方，更請上神：
　　奉請降東方靈威仰蒼帝君、青牙九氣天君、太上真王、青腰玉女，東鄉諸靈官。
　　奉請降南方赤飄弩赤帝君、朱丹三氣天君、元氣丈人、朱官太丹玉女，南鄉諸靈官。
　　奉請降中央含樞紐黃帝君、太帝真人、子丹黃庭戊己、天蒼玉女，中央諸靈官。
　　奉請降西方曜魄寶白帝君、明石七氣天君、元氣大夫、太上白素玉女，西鄉諸靈官。
　　奉請降北方隱侯局黑帝君、玄滋五氣天君、太上靈君、夜光玉女，北鄉諸靈官。
　　奉請降文命夏禹帝君、五嶽靈山真人、江河四瀆靈官、地仙玉女，甪里先生諸仙官。
　　請一帝到，輒一再拜，凡六再拜也。送帝亦如初請時，但除奉請二字，改云上勞某帝，便再拜。迎送去來，都十二再拜，醮祀道畢矣。請畢，上酒，更燒香，徐自陳曰：某以胎生，肉人枯骨，子孫生長濁世，穢氣澆聚，積罪河海，抱咎深重。自有識以來，尊仰大道，心希真氣，以自歡樂。而精神微薄，未能上暢，常守心念善，敢有違越。特恐絲髮之進，懼隕墜九泉，天願幸會，奉見靈寶文。真書浩大，祕藏玄臺，是以不敢輕執竊佩，以虧真科。即日修齋，告祭於五帝、諸君丈人，以定神契丹青之信。當噏誓之券，為效為信，約不漏泄，天親地愛，傳出五八，無中宣授，明於科法。某志遁山林，不願榮華，佩符登山，當令某所向無前，金破石開，採藥不得隱匿，縱天橫地，從心所欲，山精頓伏，虎狼逃竄，令使役鬼神，長生久視，靈氣衛護，祆邪亡命，疫螫不彰，魍魎遠迸，如是受上天之佑，靈氣之助，神長守身，令三尸消去，太帝流恩，眾庶不勝洪濟之施。又上酒，若自宜有所啟，隨意陳之。此文是其旨略耳。然香送神。
　　勞盛山上刻石作文
　　仙人樂子長作，吴王夫差寫取。
　　玄流鼓絳波，琨碧映琅山。朝日控晨輝，蒼豔何蜿蜓。游雲落太陽，飆景陵三天。靈寶曜九虛，幽朗鐘山間。夏禹登八窗，散氣響金蘭。因枝振玉條，緣波討洪源。扶質立靈榦，垂葉以結繁。眇邈龍鳳跡，煥爛九天翰。仰挹三晨精，保身永長安。俯漱五華液，還復反童顏。騰神溫凉宮，豈知熱與寒。千秋似清旦，萬歲猶日半。鼓翼空洞上，要我靈寶官。紛紛五帝駕，俱會景漢端。相問飢與渴，玄泉饒流丹。求仙方寸內，八遐無易難。顧聞朱門臰，當塗中有歎。勒銘勞巖陰，穴岫可稽磐。
　　東方青帝符靈寶九氣天文，化生赤帝氣。
　　入山呪曰：臨兵鬬者，皆陳列前行九字耳。常祕呪，無所不辟。
　　春月不入東嶽及山，隨月並類然。慎之。
　　九天靈書三天真寶
　　夏禹撰為靈寶文，一通藏石碽中，一通幽洞室中。
　　夏禹受鐘山真人：入山水之日，當以保日及義日、專日，大吉，易得道。以制日、伐日入山，必死。又欲得六癸之日，六癸之時，一名天心，一名天同，必得度世。保者，支干上生下之日，甲午、乙巳是也。義日，支干下生上之日，壬申、癸酉日是也。制日，支干上尅下之日，戊子、己亥是也。伐日，支干下尅上之日，甲申、乙酉日是也。制日可施符召鬼耳。取六癸日六癸時，皆當令和順也。以類求之口訣矣。靈寶入山，以甲子開除日，以所授委繒，參之五色綵，各五寸，懸於名山大石上，所求必得度世也。入山當以三月七日吉。
　　東方靈寶符命
　　夏禹敷東文，出南帝書。
　　南方靈寶符命
　　夏禹敷南文，出戊己黃帝書。
　　中央戊己靈寶符命
　　夏禹敷中文，出白帝書。
　　西方靈寶符命
　　夏禹敷西文，出北帝書。
　　北方靈寶符命
　　夏禹敷北文，出青帝書。
　　九天王長安飛符
　　道人佩之，以履陽九，百六，千毒不加身。昔夏禹藏之於石碽，以傳理水傅伯長桑，甲子李廓光馬平石山。
　　大劫至，佩其前。
　　小劫會，佩其後。
　　三天太上伏蛟龍虎豹山精文
　　名之曰八威策。
　　道士入山，帶此書於肘後，百禽精獸徒從人行在左右。執此書於手中，則百禽山精毒獸卻走千里。
　　九天太玄陽生符
　　老君受之於太上丈人，丹書白素，, 方五寸。清齋百日，入室而吞之，使人無死，延年長存。濁氣於口，即符出而死矣。一名真券，一名八龍書。
　　（原缺）
　　三天太玄陽生符
　　男子吞之，法與上同。道士欲尸解者，神筆書草木刀金，即代為人形而死去矣。
　　三天太玄陰生符
　　女人吞之，法與上同。道士欲尸解者，神筆書草木刀金，即代為人形而死去矣。
　　皇人太上真一經諸天名
　　帝軒轅書。
　　取青牙法，雞鳴呪畢，舌料上齒表，舐脣漱口，嚥之三。朱丹呪畢，舌料下齒表舐脣漱口，嚥之三。中央戊己祝畢，以舌反上刺玄膺，舐脣嚥之三。明石呪畢，以舌料齒上，舐脣漱口，嚥之三。一嚥輒叩齒二七。玄滋呪畢，以舌料舌下，鼻內氣，嚥之三。謂飲食自然胎息之道，一嚥皆使玉水滿口。
　　《太上太一真一之經》曰：三一相須，其居不同，或在北極太淵之中，前有明堂，下有絳宮，上有華蓋，玉樓萬重，左杓右魁，激波揚風，玄芝被宇，往往成叢，深谷直下，朱竹蓊茸，白玉嵯峨，甘泉無窮，日月垂光，金鑪隆崇，或在離官，或在命門，歷火過水，經方入圓，城闕交錯，幃帳成雲，龍虎列衛，神人為羣，玉淵萬刃，常飲其泉，叩玉卻食，還反童顏，百邪遠迸，役使羣神，長生久視，延年億千，目方徹視，腸化為筋，子能得之，乃為天仙。苟非其人，道不虛傳，子密行之，慎勿多言。
　　昔在黃帝軒轅，曾省《天皇真一之一經》，而不解三一真氣之要，是以周流四方，求其釋解。爾乃命駕，出而遠一遊，昌宇驂乘，方明為御，力牧從焉。東到青丘，過風山，見紫府先生，受《三皇內文天文大字》，以劾召萬神，役使羣靈。南到五芝玄澗，登圓隴蔭建木，觀百靈探箬乾之華。西見中黃子，受九茄之方。過崆峒上，從廣成子受自然之經。北到鴻隄上具茨，見大隗君黃蓋童子，受《神仙芝圖》十二卷。還陟王屋之山，受《金液九轉神丹經》於玄女。乃復遊雲臺青城山，見寧先生，先生曰：吾得道始仙耳，非是三皇天真之官，實不解此真一之文。近皇人為扶桑君所使，領峨媚山仙官，今猶未去矣，子可問之。又乃到峨嵋山，清齋三月，得與皇人相見。皇人者，不知何世人也。身長九尺，玄毛被體，皆長尺餘，髮則長數寸。其居乃在山北絕巖之下，中以蒼玉為屋，黃金為狀，張華羅之幃，然千和之香，侍者皆是眾仙玉女，坐賓三人，皆稱太清仙王。方見皇人，設肴盈升之棗，飯以丹華之英，雜麟脯鳳腊於其間，漱朱官玉井之靈漿。黃帝匍匐既到，再拜稽首而立。皇人問：子欲奚求？黃帝跽曰：願得長生。皇人曰：子既君四海，復欲不死，不亦貪乎。帝跽曰：萬兆無主，則相凌暴，今為制法，足以傳後。私心好道，遠涉四海，幸過遇道君，願垂哀告。竊見真人食精之經，徒省其文而弗綜其意，看其辭而不釋其事，乞得請教。皇人大驚，批髀長歎，良久乃答曰：汝安得聞見此乎。此書乃生錄之首篇，上天之靈符，太上之寶文矣。白日升天，飛步虛空，身生水火，變化無常，其天仙之真，唯有龍胎金液九轉之丹。守形絕粒，辟除萬邪，使役鬼神，長生久視，爾乃血脉流宣，腸化為筋，百灾不能傷，延期至億千，則唯有真一食五芽天文。此二事但使南斗君領錄，參於大帝鍵籥，自非仙人，四十年一出之，約皆不得背科而妄泄也。又西王母安此書著五城之內，其外衛備有仙樓十二，藏以紫玉之匱，刻以黃金之札，封以丹光芝草，印以太上中章，其無仙籍者，不得聞知也。子未可聽天音於地上矣，便可去邪。黃帝稽首答曰：昔以受神丹於玄女，未及合作，唯未受五芽食真，解真經之意耳。幸今遭會，得見道君，既不授以生道，是臣相命不得度世耳。如未哀者，復用暫生何為乎。惟乞愍濟元元之心。因叩頭流涕，腦破腸絕，於地良久。皇人下牀接之，乃惺告之曰：子所謂真得道者也。又太清仙王三人，見帝勤心之至，愍助之，因告皇人曰：此人先世祖曾遭飢困，不自飽口，割所食之饌，以糧窮餓百鳥，力作以救禽獸，嗇役以贍蠢動。如此四十年，仁德感天，功蓋萬物，太上書其美，九天戢其世。故今芳氣之流光于帝位，德乃數代，仁歸賓服。此人先立善乃爾，何為隱真芽之經乎。又亦是其勤求願會，得見吾耳，卿可教而成之也。皇人慨然曰：子宿世之善乃爾，吾何惜乎。可復坐，將告汝要道矣。帝就坐，皇人先為設廚醴之饌，徐告曰：汝向所道真經，言所不解者，蓋上天之所氣，歸此一身耳。一身分明，便可長生也。夫人是有生最靈者也，但人不能自知，不能守神以御眾惡耳。知之者則不求佑於天神，止於其身則足矣。故云：一人之身，一國之象，胸腹之位，猶宮室也；四肢之列，猶郊境也；骨節之分，猶百官；神猶君也，血猶臣也，氣猶民也，故知治身則知治國矣。夫愛其民，所以安其國，吝其氣，所以全其身，民散則國亡，氣竭則身死。亡者不可存，死者不可生，是以至人消未起之患，治未病之疾，醫之於無事之前，不追之既逝之后。民難養而易濁，故審威德所以保其理，割嗜欲所以固血氣，然後真一存焉，三一守焉，身壯之焉，年壽遐焉。泥丸、絳宮、丹田，是三一之真焉。令子守之，則萬毒千邪不敢傷矣。漱華池，食五芽，而不休者，便成仙人矣。吾先師正受此方於九天真王，令書以相授也。存之於口，名曰朱鳥丹，取之於身，名曰真一，此其天寶書文也。向旦密呪曰：
　　東方青芽，服食青芽，飲以朝華。已呪，舌料上齒之表，舐脣漱口，滿而嚥之三。次呪曰：
　　南方朱丹，服食朱丹，飲以丹池。已呎，舌料下齒表，舐脣漱口，嚥之三。
　　次呪曰：
　　中央戊己，昂昂泰山，服食精氣，飲以醴泉。已呪，舌刺舌上玄，膺取玉泉，舐脣嚥之三。次呪曰：
　　西方明石，服食明石，飲以靈液。已呪，以舌料齒上，舐脣嚥之三，輒一叩齒七下，都畢，又叩五下，合三十六下也。次呪曰：
　　北方玄滋，服食玄滋，飲以玉飴。已呪，以舌料舌下，舐脣嚥之三，畢，因以鼻內氣極而徐放之，令過五以上，真道畢矣。
　　三仙王又告帝曰：吾昔食此法得仙，先師令益口中央醴泉下，呪曰：白石巖巖以次行，源泉涌洞以至漿，飲之長生，壽命益長。凡二十二言，汝可為之。子能經目為之，食真一不休，吞華池不息，內氣長閉不倦者，即得道而絕粒矣，不復移月而成也。夫玄古之人，所以壽考者，造有之間，不食穀也。大有音曰：五穀是刳命之鑿，腐臰五藏，致命促縮，此粮入口，無希久壽，汝欲不死，腸中無滓，汝欲長生，當令藏氣潔清，挹身華漿，與天相迎，玉水在口，天人同壽也。黃帝受教畢，乃贈皇人以所有，流俗棗脯清廚之酒，誓以不傳，畫一而辭。
　　夏禹曰：子知真一之丹，萬事延。知一者，無一之不知也。不知一者，無一能知。一者至貴，無偶之號，道起於一，數靡不由一，天得一以清，神得一以靈，地得一以寧，人得一以生。金沈羽浮，山峙川流，視之不見，聽之不聞，存之則在，忽之則亡，順之則吉，逆之則凶，寶之遐祚罔極，泄之命凋氣亡。惚兮恍兮，其中有象，恍兮惚兮，其中有物，此一之謂也。必欲長生，三一當明，思一至飢，一與之糧，思一至渴，一與之漿，古人貴此真一之道，祕口藏文。一能成陰生陽，推行寒暑，春得以茂，夏得以長，秋得以收，冬得以藏，其大不可以六合隱，其小不可以毫芒比也。百姓日用而不知也。夫不施不寫，一安其所，不遲不疾，一安其室，能暇能豫，一乃不去，存一至勤，一能通神，少飲約食，一乃留息，臨危不疑，一為除灾，天禍在前，思一得生。知一不難，難在於終，知真不為，與不知同，求之不已，登彼九皇，陸辟猛獸，及與毒蟲，水卻魍魎，及與蛟龍，無物不卻，無邪不中。守真則在，泄精則亡，食氣萬歲，常有少容。又告曰：人能存一，一亦存人，所以白刃無所揣其銳，百害無所容其凶，人敗己成，在危猶安。靈寶之真，豈虛誑於道士哉。上聖玄音，豈有不信於蒼生乎。蓋求之者麤耳。將來深根，其牆戶矣。
　　太上洞玄靈寶五符序卷下竟