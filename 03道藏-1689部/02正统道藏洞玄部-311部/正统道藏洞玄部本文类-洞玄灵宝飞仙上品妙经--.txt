洞玄靈寶飛仙上品妙經
　　經名：洞玄靈寶飛仙上品妙經。撰人不詳。四經同卷。底本出處：《正統道藏》洞玄部本文類。
　　洞玄靈寶飛仙上品妙經
　　道言：《飛仙經》者，出於太原之山玄妙宮中。真人空虛法師，與十方太上五嶽仙人，九天玉女七十萬人之衆來，在玄都玉京紫玉臺之上，說《三昧無量神阮大經》，化於天下。當爾之時，諸天仙衆三十二萬人來，稽首請問天尊曰：我等弟子，愚心六極，不解開閉。昔蒙先師垂眷，賜授黃赤紫符、三洞真秘，行道救人，不自中替。今世淺薄浮逸，人多不信道法、三洞之化。其愚人皆信邪倒見，當入九幽長夜之府，無有出期。愚人不信，無復奈何？大劫運至，天地將壞。不久水來，蕩除九億萬衆。人民崩散，與泥同流。如水歸海，何可以為化？天尊大慈之心，不審如此薄頑之人，何以救之？當有異法，可得聞不？
　　天尊曰：汝所問甚是善哉，無量之道。今有仙人之術，子但諦聽，當次受汝。
　　道言：閰浮之國，化而不信。欲求升仙，先求受籙。黃赤紫符，開導之源。後得三師，過度分了。得真人無量三十六部經契，三天大明。以受神呪，殺鬼生人。道士治病，救濟百姓，當受此經。大無之衆盤馱，九天兵符，召籙百鬼。雲雷大符，天捍厄。太一真契，得仙之本也。道士以受此內外法籙，便成仙人。得道之次，當如法行道。功滿三千，白日昇天。庚申甲子本命日，六齋十直。亦當燒香行道，消灾散禍，安宅求福。一二行之，不得自隱而行之。考及子孫，七祖父母，當受長夜九幽。不但自身，即令下賤貧窮。口舌官事，日日虛使，吏兵從其身。子欲求道，在子心也。
　　一心奉道，亦得飛仙。助人作齋，亦得飛仙。當路作井，亦得飛仙。教人作善，亦得飛仙。供養道士，亦得飛仙。救拔法門，亦得飛仙。敬重老少，亦得飛仙。月月建齋，亦得飛仙。齋滿三七，亦得飛仙。不食供師，亦得飛仙。口不說惡，亦得飛仙。一心敬法，亦得飛仙。不貪世業，亦得飛仙。不不妬，亦得飛仙。不壞人心，亦得飛仙。不求好勝，亦得飛仙。無有偏心，亦得飛仙。平等一心，亦得飛仙。口常好語，亦得飛仙。布施道士，亦得飛仙。看侍疾病，亦得飛仙。借貸貧窮，亦得飛仙。立治齋堂，亦得飛仙。橋梁度人，亦得飛仙。施人經書，亦得飛仙。火起助滅，亦得飛仙。救人懸乏，亦得飛仙。水中接人，亦得飛仙。念師憶道，亦得飛仙。晝夜燒香，亦得飛仙。助人齋廚，亦得飛仙。為人立行，亦得飛仙。供養給師，亦得飛仙。不使師怒，亦得飛仙。念道修行，亦得飛仙。與師屋舍，亦得飛仙。奉師勤苦，亦得飛仙。心常向道，亦得飛仙。日日長齋，亦得飛仙。不偷人物，亦得飛仙。行道不厭，亦得飛仙。好善禮拜，亦得飛仙。施人巾帽，亦得飛仙。愛念孤貧，亦得飛仙。教化弟子，亦得飛仙。天祖年輸，亦得飛仙。歲食不缺，亦得飛仙。不有違道，亦得飛仙。投命為師，亦得飛仙。種樹千根，亦得飛仙。渡頭渡人，亦得飛仙。
　　道言：道士求仙學道，第一建齋，便有萬神在空玄之中，吏兵萬兆悉在齋堂之中。子等一心，得講論法事。達此無量飛仙，天人萬兆，玉女一十萬人，太上無數之人，來下看人作齋。齋法在勤，子等不可不慎之。
　　道言：爾時，飛天仙王，天帝仙王，三十六天仙王，復有仙鄉童子，仙威童子，仙郡童子，仙度童子，仙鴉童子，仙真童子等，三萬六千人，俱到大羅宮中，巡謁天尊。頭面著地，稽首作禮。歡喜踴躍，依位而坐。圍繞天尊，三匝畢竟。侍座良久，虔恭作禮。仰承威光，得見諸天大聖。今同會聽，受《飛仙經》彌日繼夜。是時，衆中有一仙人，姓昊名剛文，與太上真人論議，於義不得解釋。仙王時即上白天尊：未審二人孰是孰非，於衆座思勝。伏願天尊，賜垂判釋。
　　天尊即語：剛文無理，退仙之位，令在月中，伐於桂樹。不得同侣于今爾。是時，仙王重白天尊：今日侍座，實為傾喜。如此大聖等衆，有三萬六千人，同在道前。聖人真人仙人，如斯等衆，並是往時賢哲法師。於虛空縱，有修功立德。成道因緣，今由忘矣，不識仙聖階品。及將來世，學仙道士，諸善男子善女人等，悉皆不曉。及諸布施，入於道場功德，學於長生，度脫泥丸因緣。伏願天尊，次為解說。使來世人，知善橋梁，知善因緣，知善福田。爾時，天尊在玄都玉京七寶臺中，舉身彈指，歎言：善哉，善哉。天堂悉皆振動，即告仙王卿等，須能作此問，開悟一切。將來後世，甚為要乎。今當以次，為汝開示昔日因緣。作大舟檝，作大橋梁。作善因緣，作善福田、盛聽在心。汝昔從無量劫來，從生至死，今日得登天王之位。功德如此，不可思議，皆從修來。汝等功德成就，漸登無上道果。六通智慧，往諸下座。聖有九品，真有九品，仙有九品。卿解乎？如此等衆，並是往昔開光元年，龍漢赤明，皆逐劫而來。修功立德，輸轉生死，入諸地獄。擭湯鑪炭，刀山劍樹，銅柱鐵牀，吞火食炭。或作畜生身，種種訖竟。今得成就，至長壽處，不生不死，湛然當住。仙王汝等須皆知，凡聖不相去離。凡人學道至仙，從仙至真，從真至聖，從聖如許積功，皆從凡人間來。譬如造臺，先從下起。千里之行，始於足下。故謂功滿三千，白日升天矣。
　　洞玄靈寶飛仙上品妙經竟