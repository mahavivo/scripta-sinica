太上靈寶淨明法序 
　　經名：太上靈寶浄明法序。撰人不詳。三篇同卷。底本出處：《正統道藏》洞玄部方法類。
　　太上靈寶淨明法序
　　浄明法者，乃上清玄都玉京之隱書。昔太陽真君孝道明王，以孝道著明，照臨下土，成無上道。於是，上清上帝降於扶桑洞神之堂，召明王，而說法證之，以為最上弟子，號靈寶大真人玉清詔命使，以救度于時。故真人發大誓願，願居東極，用救羣品，是謂靈寶救苦天尊，乃赤明元年八月十五日也。謂之浄明，爭明者，無幽不燭，纖塵不汙，愚智皆仰之，為開度之門，昇真之路，以孝悌為之準式，修鍊為之方術，行持之秘要。積累相資，磨礲智慧，而後道炁堅完，神人伏役，一瞬息間，可達玄理。余昔慕道風，徧求師旨，心存目識，志切意堅。自受法具君，後學諶姆，功行已就。復遇上聖，傳以此書，其術乃成。至於蒙恩超舉神妙之跡，不可具言。得吾書者，慎無自棄，皆十世積累，將有飛昇之漸。吾嘗著其末，淺作《道經》三十五篇，行于人世，得者猶鮮。況此樞機，皆上聖秘籙，行之詛可忽乎。謹序。