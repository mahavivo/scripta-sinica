洞玄靈寶道要經
　　經名：洞玄靈寶道要經。撰人不詳，約出於隋唐之際。原係孝道派經書《總善孝子報恩成道經》中一篇，徒分出單行。底本出處：《正統道藏》洞玄部本文類。參校本：敦煌P.582《懇善孝子報恩成道經·道要品》抄本。
　　洞玄靈寶道要經
　　道言：大道幽虛。寂寥無名。孝出於無乘无#1受生。生形法孝，無名曰道。處於無上，玄應無下。名行高遠，利益弘大，神通無礙，不終不始，故名孝道。有形之類，非道不生，非孝不成。故大道生元氣，元氣生太極，太極生天地，天地生萬物。萬物之類，人居其長。萬靈之中，大道最尊。仁孝尊道，故名孝道。道為萬物父，亦名萬物母。又曰：道生一，一生二，二生三，三生萬物#2。萬物得道則昌，失道則亡。精微柔弱，忍辱慈孝。進修中道，心無懈惓#3。以孝自牧，上報元恩。玄#4父玄#5母，二親大恩。二親大恩，故名行孝，行孝道也。心出於虛，道入於無。虛無相感，不動而應。應則道成，成孝道也。故虛心以待物，物亦虛心以待之。彼此相待，然後神交。先通其神，後通其身。身神俱通，則孝道成矣。出有入無，分形百億，無所不宅。在天為天靈，在地為地祇。天靈地祇，二景之根精也。晨夕輸照，養育含生。在東主九夷，在南主八蠻，在西主六戎，在北主五狄，在中主三泰。雖邊邦雜類之種，水陸行藏之族，悉皆賴道而得受生。母以慈養，子以孝生。生成之日，定有反哺。蟲烏之心，猶知報恩。五逆之人，不如禽獸。不行孝道，背叛元恩，是名凶人，非君子也。不名道士，是真罪鬼。凡百人倫，不行孝道，見善不從，聞道不信。道猶慈恩，元元不捨。方便示現，種種神變，與其幽驗。不能用之，是名蠹#6尸。蠹敗之尸，亦如拓魄#7。守尸之精，住其身中。爾時，高明真王而作頌曰：
　　勿言孝不真，勿言道不神。行孝光天下，明然#8照爾心。心迷暗不悟，躊躇失生路。吉會考勳名，無功終不度。天堂寂不歡，地獄多寒沍#9。語汝儀堂#10子，勤建仙真步。莫學蠢死羣。灰身螻蟻聚。一墮浮遊鬼，萬劫忘生路。湯炭罪未窮。茫茫守丘墓。
　　爾時真王作此頌已。倪而彈指，聲聞十八湯炭地獄、六宮罪門。又作苦頌曰：
　　天堂永不閉，地獄未曾開。受苦無休息，罪鬼合羣來。渴則飲鑊湯，飢則食熱灰。由何失孝道，財色受殃媒。強壯不行道，臨終始欲迴。聞孝翻誹笑，湯火長悲哀。
　　於是真王#11作此頌己。放#12心孝光，洞朗天下，光變成燈，照耀十八大地積夜之獄。真王慈氣，化成仙雲五色#13，徧覆十方無極世界。是諸罪鬼，一時放赦。洗沐玄津，升於鳳階。禮悔首過，歡喜慶泰，而作歌曰：
　　六宮除罪目，九幽無對魂。天燈朗暗室#14稽首禮玄門。三官不受事，長歸帝一尊。
　　爾時罪鬼作此歌已。未得受生，復歸丘墓。夕夕通夢，語其子孫曰：欲得存亡如願，急然#15九幽神香，建立精舍，盛施牀座。精心行道，慈救萬物。香燈願念，報二親恩，報大道恩，轉誦經教，助國扶命。救濟孤危，療治疾疫。守一立功，勸人作善。是時，凡人感通此夢，睡中驚悟#16。各見庭中，天燈照明，光芒射心，皆悉冥悟。行孝奉道，一十八年，得六通果。是其先亡，南宮受化，皆生福地，見道聞法，並登仙位。
　　道言：道德弘大，孝攝幽明。罪　鬼蒙赦而行道，子孫冥悟而行孝。奉吾道者，先當行孝，而後行道，故名孝道。往昔有人先行道而後行孝。道無生滅，人有始終。行道道行未成，欲孝而#17親不待#18。為不待故，則有伏哀之慟#19。傷和損氣，不名益#20易。年過四十，衰相表現。守一遂廢，心喪不終。及年六十，伏尸#21塚間。積經三年，形神不散。靈禽翼覆，猛獸衛護。以七月七日立秋之節，太一天尊，俯而愍之。後至秋分，遣一仙使，齎持瓊丹，下而救之。入口便活，猶如睡覺。西宮八王，給其飈輪。上升天府，號曰孝仙。于今壽九萬大劫，形如金玉，氣色似雲。出死入生，長存無窮。孝仙初始，備嬰塗#22炭，風霜不改，飢惱無變。道貴丹成#23，高尚其志。懷貞抱節，然後獲果。坐命雲車，飛浮上界。于今行孝，憶想二親，元元大恩，使我成道，不可思議。往昔劫中有#24一人，先行至孝。二親俱壽一百三十七歲，子年已登一百五歲。善明方藥，常餌丹光。父母并子，筋力不衰，於是孝子被服綵衣。又善音樂，一日二時，歌舞作樂。是時，父母一旦終亡，如人睡臥。身不痛惱，心志不亂。孝子結塋，舉殯二親。烏獸雲集，助其銜土。積經三年墳高百尺。於是，孝子結廬九載，行孝修道。天下神燭，以明其心。香官墳嬰#25，以為道信。天地父母，感其精志，賜其交#26梨，升入西宮，錫號金光孝子明玉真童。老而成道，于今反嬰。雖得道真，不忘孝道。况於凡夫，忘恩背義，仁德不行，與尸何別？反逆天地，躭淫嗜酒。貪財無義，利己害物。生啖魚肉，膏血洿#27口。通體膻腥，信用邪魅。或為利出家，詐云奉道。毀損功德，竊取法財。貿易酒色，不知厭足。臨死求哀，罪目已定，生神不居。志意悶亂，氣玲色變。徒有悔心，道不原赦。魂魄離散，處處受苦。肉食螻蟻，骨肉和土。五內糜爛，無復人形。語汝來生，欲奉孝道。勤誦經誡，諦觀身心，斷諸貪著。既斷貪著，即無煩惱。煩惱因緣，因貪慾生。若斷貪慾，生死攀緣。永絕無餘，身心快樂。道心弘廣，七祖介福，何但一身而成道耶？孝道神力，譬如天地。天地所生，無種所有。唯有二親，不可假作。應當行孝，以報大恩。應當修道，齋戒拔度，燒香然燈，以濟苦厄。七祖在難，希望子姪，請道神力，冀得解脫。如人囚禁，枷鎖繫縛，望逢恩赦，蕩除罪咎，快樂自在，心無憂慮。冥陽罪目，大同小異。有罪逢赦，不如無罪。有罪雖兔，其目猶在。既失一行，終身無信#28。故生不可失，道不可忘。忘道失生，是名罪鬼，不名人也。忘道失生，隨境而舍。展轉無窮。如汎大海。不識邊際，思歸舊島。風浪所漂，永失來路。失#29生道者，亦復如是。及其強健難事已辦。何不行孝，修無上道，永斷生死煩惱因緣。
　　道言：聞吾道者為賢人，行吾道者為真人。爾時仙王，而作頌曰：
　　欲知孝道隆，滿堂皆女僮#30。窈窕西宮室，承運補王公。此時吾道行，天燈處處明。神香迴朗識，山野慶雲生。敵國罷岡戰，四海不交兵。能修孝道誡#31，斯須見太#32平。
　　道言：道不修人，人須修道。道本自然，不修人道#33。人非自然，故應精進。修自然道，三萬六千道要，要以孝道為宗。未有不慈不孝，反逆父母、殺害君主，而得成道。不忠不孝，名十惡人。生犯王法，死入地獄。生死受考，無有出期。得餓鬼道。
　　道言：至孝修道，修孝道也。道在至孝，不孝非道也。何以故？孝能慈悲，孝能忍辱，孝能精進，孝能勤苦，孝能堅正，孝能降伏一切魔事。財色酒肉，名聞榮位。傾奪爭競，交兵殺害。至孝之士，泯然無心。守一不動，一切魔事自然消伏。孝堅金關，閉揵死道，是諸魔奸津梁斷絕。內外寂靜，專行孝道。內無交兵，外無伏賊。孝道無形，不可取相。孝道弘大，不可捨相。取捨無相，真應動用，如無盡藏。無盡藏故無取無捨，有取有捨則有窮有怠。窮則非道，怠則非孝。不窮不怠，是名孝道。孝如噓吸，氣不可停。停氣則身#34滅，停孝則道敗。喘息繼念，行住憶想，故念念在心，不可放捨。放捨則道敗，故不可捨也。
　　道言：來生男女，欲求孝道。莫為利求，莫為色求。利生癡貪，癡貪非道。色生嫉妬，一切苦緣，因色滋長。嫉妬非德，苦緣非道。色心求道，道不可得。道非祭祀，不可以酒肉。求道本清潔，不可以穢慢。求孝道無心，不可以智慧。求大道無形，不可以色相求。夫求道者，應以無得心求。亦不前心求，亦不後心求。應以不起不滅心求，應以祕密心求，應以廣大心求，應以質直心求，應以忍辱精進心求，應以寂靜柔弱心求，應以慈悲至孝心求。略舉道要，以類推之，久自明矣。
　　爾時，真王為諸來生略說道要，流通供養。有得之者，晨夕誦念，精修其事，心#35得成道，不可思議。
　　洞玄靈寶道要經竟
　　#1无：原作『元』，依敦煌本改。
　　#2敦煌本无『又曰』至『萬物』十五字。
　　#3倦：敦煌本作『倦』。
　　#4玄：敦煌本作『元』。
　　#5玄：敦煌本作『元』。
　　#6 蠹：敦煌本作『靈』。
　　#7如妬媿：敦煌本作『有妒魅』。
　　#8然：敦煌本作『靈』。
　　#9寒沍：敦煌本作『號呼』。
　　#10儀堂：敦煌本作『善男』。
　　#11 於是真王：敦煌本作『是時六門』。
　　#12放：敦煌本在『放』字前有『於是真王』四字。
　　#13五色：敦煌本作『七色五色』。
　　#14室：教煌本作識。
　　#15然：教煌本作r傳』。
　　#16悟：敦煌本作r寤』。
　　#17而：敦煌本作『孝』。
　　#18待：敦煌本作『守』。
　　#19為不待故，則有伏哀之慟：敦煌本作『是故則有伏衰。』
　　#20益：敦煌本作『變』。
　　#21尸：敦煌本作『死』。
　　#22塗：敦煌本作『荼』。
　　#23成：敦煌本作『誠』。
　　#24中有：敦煌本作『時中州』。
　　#25墳嬰：敦煌本作『獻嬰』
　　#26交：敦煌本作『文』。
　　#27垮：敦煌本作『污』。
　　#28信：原作『言』，依教煌本本改。
　　#29失：原作『央』，依敦煌本本改。
　　#30女僮：敦煌本作『玉童』。
　　#31誠：敦煌本作『戒』。
　　#32太：教煌本作『泰』。
　　#33不修人道：敦煌本作『故不修人』。
　　#34身：敦煌本作『死』。
　　#35心：教煌本作『必』。