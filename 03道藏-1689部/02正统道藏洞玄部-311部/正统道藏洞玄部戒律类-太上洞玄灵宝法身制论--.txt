太上玄靈寶法身製論洞
　　經名：太上洞玄靈寶法身製論。一卷。底本出處：《正統道藏》洞玄部戒律類。
　　太上玄靈寶法身製論洞
　　入為道性，以忍辱為上，禮之為用，唯和為貴。入道之法，宜忌忿爭，若聲與色厲，驚眾駭羣，執愚專性，輕用手舞，如此則損氣傷學，犯者永不得預法座。若不依科，奪治削籙。
　　酒性敗德，爭慢所由，科戒顯詳，而犯者未復。凡籙生，皆宜節慎，況復學士，寧得不禁。經文酒制，宜應遵用，其和神將藥，節宜得理。若起齋定座，設啟狀求感，不得因色到眾，或潛暴隱愆，謂眾不知，犯者禁錮百日，再犯奪治籙。
　　惡言錡語，明賢禁戒，利口覆邦，先聖高誨。若有反覆白黑，評論得失，妄宣是非，空造貝錦，為眾所患，宜應防杜。犯者，依科禁錮一年，三犯奪治籙。
　　生為大德之主，仁為儒道之宗，慈為福端，殺為罪首，立功樹德，莫如去害，故濟生之苦，皆由慈心於物。頃來男女學士，每以五月夏節，逆唱放生，未至其日，先已羅捕，造於臨流，悉已薨夭，既欲招福，反尤大罪。自今以後，不宜預云放生，若有善心卒遇，便買義設齋福之家，師主亦禁戒，輕侮任辦，則是事主之愆。犯者，禁錮二百日。
　　齋戒威儀，廚福科令，陸先生具已詳之，可設備矣。既遠近親聞德音，亦宜共禀規誨。若有越用法典，假因觴跪蹲鐘椀，如此則與遊宴無別，為傍觀者可哂，宜應悉改俊，不得懼萬姓嫌疑，乃全科典有聞。犯者，禁錮一年；三犯，依律治罪削名。
　　五辛之菜、六畜之肉，並戒所禁，學士無嘗，或以傷神損性，或使祈奏無感。若請疾救戹，宜以自戒，仍不忌嫌疑，為識士所譏，遂令同法，橫為其哂。犯者，禁錮百日。
　　德不孤立，必須鄰友，黨蕇往來，不可都斷。且人有德，不能無行，行應有方。脫善信之家，設齋辦廚，推敬之心，三界並記，何况學士，寧無一感，而著觴宴，或為競利所拘，致令福主合門，心懷煩惱，望賓淹遲，神疲體倦，忿心內發，此已為眾情嗟恨，切尋冥理，安得無罪。自今以後，先已名被，必有急事，逆報請主，當更詮覓，而逼慕奢寬，遂使主見之，咸有恨色，此宜慎杜。有犯，禁錮二百日；三犯，永墮不得復預法座。
　　韶武之樂、雅頌之音，由來久矣，邈然難追，遘及鄭衛遺聲，妖艷辭章，西羌雜伎，北胡鼓舞，既不能輔性娛神，正足亂志。若於曲集法會，饒送同法，觴既過限，遂令俗翫，不招自泄，此皆亂神傷形，損道悖德。有犯，禁錮百日。
　　右八條
　　夫靈寶妙法，生于元始之先，真體空寂，湛然常靜，有善斯見，無緣則隱，雖真韻夷妙，圓通無方。智者體之，有無之間；愚者起疑，謂之永滅。故睹其卷軸，不可謂有；就其常靜，不可謂無。故無中生有，有中生無，了然無質，故不可窮，混成也，無為也。仁者得仁，智者得智，愚者因之，發解神照，以之生慧。故知經從理生，孰謂不然，勸求則神慧因鑒，棄捨則精神昏闇，故經是大解之宗，理為棲義之宅，常靜崇高，則凡賢絕仰。
　　太上洞玄靈寶法身製論竟