靈寶六丁秘法
　　經名：靈寶六丁秘法。撰人不詳。一卷。底本出處：《正統道藏》洞玄部衆術類。
　　靈寶六丁秘法
　　黃帝曰：一炁既分，陰陽得位，五行配定，六甲生焉。是以一甲，十神，共六丁者。乃六甲旬直神，已與天地各生，自數戰蚩尤不勝，乃紊亂綱紀。遂齋潔虔行，敬仰告上玄，感降九天玄女，受此真訣，令卻去凶害，濟物利人。黃帝修之，有功戰蚩尤，即以素白篆符，藏諸名山。後世人數數有之。此法即有神功，不具說。若人輕傳慢易，冒觸真靈，兩具受殃。此道法門度世奇訣，古者名將，皆受此訣。是以逆知勝負，預曉吉凶，明是非聖賢，皆有神助。若非英雄達士，宿有道緣，莫過斯文，枉淹歲月。黃帝曰：六甲、六丁、神女名字，先以淨水滌淨穢氣，然後乃得啟卷，檮祝看之。若有觸犯，即殃及九祖，長役三官，亦且殘首毀形，不得妄有漏泄於非道人。從吾所戒，萬願從心矣。此事傳者如常，如事嚴師。慎口勿傳，一不枉殺生命，常行陰德，慈心救物，常慎行此，口勿雜言，但祭而使之，預知未來之意。察萬萬里之驗，委曲之旨，舉止一一並知。若有事，占而問之，立知之矣。
　　登明河魁從魁春三月丁卯日攝之。
　　太乙天罡太衝秋三月丁亥日攝之。
　　傳送小吉勝光夏三月丁酉日攝之。
　　功曹大吉神后冬三月丁丑日攝之。
　　若是丁未丁巳隨日旺宜應之，各召而使之，兩兩下在人間，要知吉凶，召而問之，即說也。
　　祭醮法
　　凡欲祭醮，先用不觸淨蓆一領，新布巾一條，鹿脯六分，栗子、棗子六分，新美酒、酥蜜六合，香一爐，燭六枝。先酒掃地一室，鋪置訖，少坐細說，勿使人聞，思神良久，方可祝之曰：
　　六丁玉女與我師，按行天下，舉事必勝，洞曉往來，邪炁不侵，辟除不祥。與子為友，我常祀汝，飲酒食菜脯，隨其所願，不得有違。學道求仙，隨心所請，燒丹鍊藥，必得遂成。願降神仙與道合真。急急如太上律令。
　　祭醮六丁符法
　　用淨蓆一領，手巾一條六尺，鹿脯、酒、果煎餅各六分，香一爐，洒掃一室，鋪排訖。從甲子日齋戒三日，於冷室燒香，虔心禱祝發願。至六丁日亥時，向旺方書六丁神像并符，皆布於蓆上，焚香稽首向束方，叩齒三十六通。呪曰：
　　天之所育，地之所生，上受神符，可以長生。仙人輔己，玉女佐形，二十八宿記列星名。五方、五色、黑白、赤青、中央、黃帝，與我俱并。受符之後，所願如意，破滅群精。自知不真，勿當吾真；自知不神，不當吾神；前去封侯，後出斬首。急急如律令。
　　凡作符，先齋三日，七日亦可。書符時，面向旺方端坐淨思，神容如對，念呪曰：
　　謹請六丁仙吏，丁卯神，足日之丁酉神，元天上丁亥神，大明集丁酉神，救欽靈丁未神，乘紫雲丁巳神，朱乘稱#1
　　經曰：行此法，皆須志心虔誠，更莫起他念，便將符依次第吞之，其人心懽然，如有所曉。至明朝，還作符吞，得七日後，即於冷室中結壇端坐，具香華燈燭各一分，書本位符及神名，安於蓆上，東向叩齒三十六通，想五色雲氣之間。乃見其神各於六門而入，坐其座上，不得熟視。但心念祈告所願之意，其念必應。
　　昔蚩尤作亂，黃帝與蚩尤頻戰不尅，帝曰：吾聞伏羲在位，無兵治天下廓清，乾坤康泰，天下安寧。今蚩尤一庶人也，伐而無徵，攻之不克，吾之過也。告敬未息，目前忽睹五色雲自空中而來，雲中有二童子持金函，後有六仙女同於雲中，奉九天玄女聖命，與帝送造化之源，天地之禍福，八卦之衰旺，風雲之變動，氣候之成敗，日月之勝負，陰陽之得失，星辰之臧否，人情之逆順，變化之理法。帝乃長跪而受，童子浮雲而去，六仙女已不見。帝遂受得函，未敢便看，急酒掃一室，治齋三日，方始開函，受得六丁訣一部，上卷說供養、醮祭之法；中卷說長生不死之道；下卷說強兵戰勝，遁甲六壬；玄女尸解之法。帝乃依文告敬修之，不旬日，似覺身異，舉步飛行。再約蚩尤交戰，一皷而滅，卻蚩尤於泳鹿之源。豈不是得元炁精，而除卻妖氛也。後感天下廓清，乾坤得位，陰陽不失其序，帝遂修長生不死之衛，自製陰符經一卷，藏隱機要。後帝乃白日昇天。其陰符云：八卦甲子神機鬼藏，便是六丁遁甲，強兵戰勝之衍，是九天玄女衍也。
　　六丁隱遁法局
　　六丁者，天地之正神也，不同尋常。青龍、明堂、太陰，其神常隨玉女，受使在天地之內。如欲隱身，令人乃一切物不見己者。青龍日行到玉女，即人不見也。夫欲隱身，左手持刀閉口，右手畫四方圖子。若惡人在外，於門內局子六步。惡人在門中，便於庭作局子六步。如惡人在中庭，於室內作局子六尺。若在田野，作局子六丈，用筭子長一尺二寸，逐青龍上依，次而行直，放筭子到天門上，用右手橫筭子一條，閉天門而去。閉天門了身已隱也。每一筭子存為一人，玉女到太陰住存，想外人已不見也。術曰：居青龍，歷蓬星，過明堂，住太陰，出天門，入地戶，藏華蓋，隱玉女。急急如太上律令。
　　丁卯隱人身，丁巳隱人命，丁亥隱人祿，丁酉隱人魂，丁未隱人魄，丁丑隱人精神，凡事於六丁日，念呪六遍，呪曰：
　　仁高護我，丁丑保我，仁和度我。丁酉保全，仁燦管魂，丁巳養神，太陰華蓋，地戶天門。吾行禹步，玄女真人，明堂坐臥，隱伏藏身。急急如九天玄女律令。
　　如每供養之物，並自喫，不得與外人，切宜慎之。每遇甲子日，須齋戒一日。
　　丁卯玉女名文伯，字仁高。神戴冠著禮衣，手把蓮華，上朱衣下青衣，以子丑日下在人間，要知吉凶，召而問之。
　　丁丑玉女一名文件字仁鴦其神兩手把蓮華、上朱衣下黃衣，以寅卯日下人間，要知吉凶，召而問之。
　　丁亥玉女名文通，字仁和。右手把鏡自照揜心，左手把蓮華，上朱衣下紫衣，以辰巳日下人間，要知吉凶，召而問之。
　　丁未玉女名叔通，字仁集。左手把鏡照，右手執蓮華，上朱衣下黃衣，以午未日下人間，要知吉凶，召而問之。
　　丁巳玉女名庭卿，字仁叔。神左手把蓮華，右手執白疊布巾，上錦衣下赤衣，以申酉日下人間，要知吉凶，召而問之。
　　丁酉玉女名文卿，字仁通。神領一小兒在仙手，撫頭把白疊布巾，上朱衣下白衣，以戌亥日下人間，要知吉凶，召而問之。
　　黃帝曰：六丁神各有名，字不同。若欲使之，各呼名字，皆神驗也。仙經曰：六丁玉女神名能小耳呼名字而使之，萬願從矣。
　　隱遁十二時筭子法
　　歌曰：鼠行失穴入狗市，牛入兔園因貓止。猛虎跳梁南到巳，兔入牛欄伏不起。龍入馬廄食甘草，勝蛇宛轉來申裹。馬入龍泉飲甘水，羊鷄烏處入酉裹。猿猴起健堵門內，鷄飛落泊羊欄裹。狗來鼠入坎穴中，狠堵東遊虎所牽。每行出時須呪曰：
　　天反地覆，天反地覆，九道皆塞，空有人來追我者，從此而惑。以東為西，以南為北。乘車來者折其軸，騎馬來者掩其目，步行來者腫其足，揚兵來者當自伏不敢起。明星北斗卻敵。萬里追我者亡，覓我者止。牽牛識女化成江海。急急如律令。
　　呪訖，便使左手下算，閉禹步閉炁而去。
　　玉女呪
　　玉女天神至矣，永與我侍行，到於某處，杳杳冥冥，莫睹其形。人不聞其聲，鬼不見其精。善我者福，惡我者殃。鬼賊當我者死，值我者亡。千人萬人見我喜悅。急急如律令。
　　呪訖，即出便須閉門之法，左手持刀畫地斷之，閉氣而去。
　　局法
　　室內六尺，庭中六步，門外六十步，野外六百步，或六里。每臨出行，當呼旬上玉女來護我，無令百鬼傷我。人莫見我，見者為萊薪。獨開我門，而閉他戶。
　　都呪
　　吾自是天目天相，逐精若雷電，明耀八極，徹視表裹，無物不伏。急急如律令。
　　禹步罡
　　無言法
　　六丁無言萬一法，亦云軒轅訣也。先須焚香，淨水滌穢氣，方乃開卷，禱祝看之。昔有道士張群，志慕道術，積修數載，慕其清虛。閑閱仙秘，忽於丁丑夜二更，以來於閑庭月下立。忽見西南方有雲五色，而見漸近，雲中有步隊之聲，目忽有一女子云：六丁玉女，丁丑女也。群乃長跪，稽首禮之。女曰：子久慕仙道，知子清潔，少慕幽玄。故來傳汝學道妙門，奈汝無仙分。但汝齋戒百日，設錦帳於今室內，齋戒百日滿後，再來示汝之法。群乃清齋百日，設錦帳於爭室內，了夜三更時，依前亦從南來隊仗，雲中來至。先見二童子，捧一金函，言奉修行術。群遂受得金函，言是六丁經三卷，上卷說祭醮之法，中卷說玉女隱形之術，下卷說飛身藏形、劍、少女還精、遁甲六壬之#2。仙女曰：子無仙分，但備修此法，三年後可為地下頑仙矣。人壽一千二百歲為頑仙。此文是上天秘訣，莫非君子宿有道，不可知也。法曰：如欲修隱形之法，須仁慈救物。如修劍法並俠仙法，則為人正直去財色，為人猛烈，獨行愛正，常行慈悲。修一年，便有功也。如修少女還精之法，即須為人平等、孝順、心慈，勿行欺矯。當行一年，事乃成矣。得壽千歲，亦可為頑仙。張群修之，傳與鬼谷子修之，不三年千變萬化，莫之聖也。後世人修法，莫不心有道綠中人，以上方可得聞也。若人遇此秘法術，為人劣凡解隱形，已是劍俠一半也。凡須俠成，須戒為人忠孝，有恩有義，不可欺負人。斬邪歸正，先須知隱形。之後，於一室之內安林，焚香潔序，不得有別人往來。起臥，先於林前鋪枕齋戒，焚香淨水，存思解穢，供養六丁玉女。祭醮祭遇丁日，夜於床上坐定，閉目存想：床為印案，一面西為頭，身帶六丁玉女印，其印是九天玄女管係玉女之印也。存印法，先存東北印。丁卯玉女立於印角，手執青蛇之劍；次丁巳玉女在東南角，手執或黃或白蛇之劍。次存西南印。丁未玉女立在印角，手執或白或黃之劍。次存西北印。丁丑玉女立在印角，手執或黑或黃之劍；次存丁酉丁亥玉女立在左，右手執或青或黃蛇之劍。存想畢，低聲念呪一百八十褊訖。卻身邊丁酉丁亥玉女，從鼻中直入心中，鼻為人門。次存東北角丁卯玉女，從左耳中直入東南角。先次丁卯，次西南角丁未，次西北角丁丑，次丁酉丁亥。在身邊，亦在印上，直入心內，左耳為風門。次存印東南角丁巳玉女，右耳直入心內，右耳為鬼門。次存印西南角丁未玉女，從口中直入心內，口為地戶。次存印西北角丁丑玉女，從兩目直入心內，目為天門。各存思訖。凡行住坐臥，須常帶印在左手上，不得離身。或大小二事解下印，安在淨處，回來洗手卻帶印了。如夜夢上山入水，相煞斬人，或見女子在邊傍，切勿驚怖，此是玉女降身也。
　　九天玄女印式
　　用龍驚棗木，安於水盆內，其木自浮動者，為真遇。甲子日，焚香自己剋之，勿令人見，切宜慎之。印式于左。
　　丁卯玉女符
　　右玉女名文伯，字仁高，左手摩孩子頭，其孩子不著衣。
　　丁丑玉女符
　　玉女名文公，字仁貴，右手二指拳三指展。
　　丁亥玉女符
　　右玉女名文通，字仁和，左手把兩指拳三指展。
　　丁未玉女符
　　右玉女名叔通，字仁富。左手把鏡，右手把蓮花。
　　丁巳玉女符
　　右玉女名庭卿，字仁叔。右手把扇如禪印。
　　丁酉玉女符
　　右玉女名文卿，字仁修。直身番着手，乘服彩霞。
　　修真得尸解法，可於世無礙，不爾未可棄道乎。兼要務此法，但霧化身爾，乘服彩霞歸太極。胎息陰經曰：內息無名，唯行相成。若不遵戒，行入胎息，未得合真。太微隱書曰：凡胎息遊於人問，行尸解隨所化者。當庚辰日取辰時，於冷室內，焚香一爐，於床頭邊設几案，上著香爐、杜杖、鞋履、蓋物；並置於床頭邊，身衣下解，以衣覆蓋。其面了向西而外，自存念作死人陰，念呪七遍，呪曰：
　　天上玄靈，受自生靈，七思七召，三魂隨迎。代予之形，形隨物化，應化而成。急急如律令。
　　呪畢，但依常睡又存思一，食久，切不可與人通語話，則法不成。志心依法修四十九日，漸漸法成。或時要用，行住坐外默念此呪。隨手提物，便急回身別人而去。衆人只見某所提之物，是某身已死矣。後卻見物歸本形。此隱法，可以下界助道尸解，易形逃難，不可輒便行非法之事。凡欲修身，切須靜默隱不得漏泄。若外在床，但以被覆蓋其身，默念呪七遍，便起出門。人只見所臥上衣裳，自己身不被形。若以欺取財色，神明消折，大道不許。千萬記之，勿得亂傳，宜敬之，秘之。
　　後　序
　　黃帝曰：六丁玉女神，能長能短，能有能無。虔心占而問之，萬事從心。亦占千里身，萬里消息。若要物，任意所為，並皆立至矣。此法，遇者令人宅清吉，五毒灾難不近，求仙得仙，求官得官，子孫興旺不衰。微細並皆得之，若要使時，雨下人間當直。欲要知凶吉，占而問之，必有神驗矣。丁丑玉女神事如君王法慎勿口傳，勿惡語罵晉辱之。但祭而虔之，先知未來之事意察萬里之驗委曲書信之意旨也。或有急難、口舌之事，皆召而問之，可知之矣。夫學道者，不遇此法，無以得成矣。古者，各將達士不廢者，皆得此文，祭而祀之，並得仙也。此法貴重，萬金不傳，父子不相視，真秘文之妙訣耳。
　　靈寶六丁秘法竟
　　＃１疑後有脫字。
　　＃２『之』後疑脫『道』字。