太上洞玄靈寶十師度人妙經
　　經名：太上洞玄靈寶十師度人妙經。撰人不詳，約出於隋唐。演說十師科戒。一卷。底本出處：《正統道藏》洞玄部本文類。
　　太上洞玄靈寶十師度人妙經
　　道言：昔龍漢之年，崑崙山西六十萬里海洲之上，有國名鳩耶梨國。國王號曰盛首羅，領十九小國，地方二十萬里。其土人民，利根智慧，易可化度。其王夫人，宿植德本，曉了無上大道，慧解一切，欲度於王。故來為王妻，奉侍齋戒，飭不近身，為王說法。王意達悟，堪任受持。時有神仙真人，名稱蓋世，廣博法典，靡經不綜。十九小國，謂其廣博，未曾聞斯真要之義，乃以正法助王治國。其王夫人親自供養，如事父母，為作舍館。壁方百丈，七寶莊嚴，黃金為棟，珊瑚為柱，白玉為壁，瑁璃為地，瑪瑙為狀，水晶為帳，紫金為鈴，懸垂四角，月光摩尼，環釘四壁，晝夜常明。上妙奇玩，以為卧具，甘膳軟滑，以用供養。王與夫人，坦然意解，心大歡喜。得未曾有，倍加恭敬，即遣使者，召十九國中諸大臣等，一時俱至。王自宣言：卿等知不，我有國師，人中無雙。卿等皆應往詣，稽首作禮，咸共請受治國之法。諸大臣等，是時各受王勑，往仙人所，咸共作禮，叉手當心，長跪白言：我等暗蔽，頑愚斯極。有何功德，今生尊貴，為王所念，得享斯位。
　　仙人答曰：善哉善哉，諦聽諦聽，當為卿等解其要義。卿等前生，好喜布施，禮事三寶，慈念一切，獲福報生，尊貴豐財，為人所念，故得斯位。爾時十九大臣，各自思惟，意解歡喜，白仙人曰：唯願大師，教我等王治正之法，使國無患，風雨時若，五穀豐登，人民安樂，恒蒙親昺，國內得濟。
　　仙人答曰：治正甚易。何謂為易。愛卹孤老，不枉人民，辭無滯訴，獄無停囚，使役以時，不廢民務，撫民如子。治正如是，國安民泰，皆稱讚王之德。妖星隱沒，風雨以時，君禮臣忠，邊境靖嘿，四夷來王也。國安民寧，有何灾患。夫為王者，賞罰之主。所以賞者，賞有功。所以罰者，罰有罪。故有功不賞，有罪不罰，何以為君。治正苟乖，則君暴虐於上，臣亂於下，四海糜沸。所以彗星夜現，風雨不時，人民窮困，蝗蟲暴食，陰陽錯亂。皆由國王諸大．臣等，橫枉無辜，使役失度，自恃豪貴，傲忽自驕，不憂國政，萬民患之，皆思去亂。天神地祇，不復衛護，眾惡來前。如此自害之道，喻之天下，有四者名為自害。何者為四。一者樹繁花果，自折其枝。二者如鐵依格，自毀其形。三者蚖蛇含毒，還自害身。四者如王無道，自害其國。如影隨形，如響隨聲，天之自然。是時諸大臣等，心開意解，前起作禮，辭退而去。爾時十九大臣，各還其國，具向王說正法之治。王大歡喜，各還遣臣，齎持珍寶，供養大齋，七日七夜，講說大乘經典。
　　是時，天尊於大羅天上，端拱于座，遠以道眼，見此十九國王，皆發道心，即化作仙人，與彼無異。入其館殿，便相勞問，講說無上正真道要，無有疲厭。爾時仙人以威神力，令彼仙人不別識是天尊。是時王與夫人，及十九大臣，見二仙人儼然在座，心各念言：此二大士，何者是師，誰為弟子。爾時天尊知其心念，即化作瑠璃珠一枚，置正掌中，遍見諸臣，普告之曰：卿觀此珠，內外明徹，無有障礙。天尊告曰：我觀汝等，猶如此珠，亦無障礙。
　　天尊欲現示神化而已，方便告之曰：現汝道力。於是天尊湧身於虛空中，上無所投，下無所依，忽然下地，履地如水，履水如地，還其本座。王及夫人，并諸大臣，見此神力，而相與言：此之大師，神力第一，我昔以來，未曾見此希有之事。爾時天尊知其心念，即自變三十二相、八十種好，頂放光明，遍照十方，暗蔽日月，都不復現。土石諸山、一切草木，皆作金色，譬如劫水，滉洋浩汗，是諸萬物，沉溺不現，唯見大水，天尊光明，亦復如是。其處幽冥，日月盛光，所不能照，皆悉大明，其中眾生，兩得相見，自謂而言：此中云何，忽生汝等。
　　是時，天尊復現大身，廣大無數，遍滿虛空，間隙無容。忽復身小，細如微塵。如是事已，於虛空中，口吐五色妙光，變成寶蓋，獅子蓮花之座。白銀為眉，瑪瑙為根，瑠璃為本，紫金為柱，水晶為條，硨磲為葉，蠲勝嘉寶，以為其臺，明月寶珠，以為花色，文瓖妙珍，以為法飾。天尊現身而坐其上，有十九大王，及十方國土一切人民，皆見天尊在虛空中，於七寶蓮花座上。各以衣被，盛眾名花，尋光而來，散天尊上，圍遠三匝，禮敬而坐。爾時天尊復於虛空中，化作百千寶帳，下有百千獅子之座，一一座上，有百千天尊，一一天尊，各有百千仙童玉女，而侍衛之。復有千萬諸無量之眾，從地湧出，各以諸天妙花，散天尊上。所散之花，各從十方來至，繽紛而下，如天降雪。諸天妓樂，於虛空中一時俱作。復有諸天魔王，從諸兵士，中有一人，人身獸頭，或作龍蛇，種種異形，尋光而來，詣天尊所，皆前作禮，卻坐一面。復有諸大鬼王、夜叉羅剎、諸農人鬼、無量之眾，皆同共集。復有異類妙音之鳥，其聲八種，圍遠天尊，吐其雅音。復有四大龍王。東海龍王，青衣青冠、青幢青蓋，將從青者無鞅之眾；南海龍王，赤衣赤冠，赤幢赤蓋，將從赤者無鞅之眾；西海龍王，白衣白冠、白幢白蓋，將從白者無鞅之眾；北海龍王，黑衣黑冠、黑幢黑蓋，將從黑者無鞅之眾。皆尋光而來，俱到天尊所，圍遶三匝，禮敬而坐。
　　爾時，天尊見是無量之眾，皆悉以集，既化身而現無量百千天尊，從頂而來俱入，忽不復見，而以一音聲，為是大眾、諸天人民，及鬼神等，說大乘經典。於是大眾天龍八部，各隨其類，各解天尊一音之語，自相謂言：天尊今日為說正法深義，開喻多矣。爾時仙人見是神化，不可思議。復有天尊無量百千，皆在七寶獅子座上，今從頂入，都不復見。而白天尊言：向見百千諸無量天尊，并諸侍者，今皆隱沒，得無疑乎。眾魔欲來惱我。
　　爾時，天尊告仙人及諸大眾曰：譬如靜夜置百盆水，其中各有一月，百盆百月，天上有百月不。仙人白言：無也。天尊曰：今我此身，亦復如是，如天上月應百盆水，有何怪哉。此日說是語時，三百六十人皆得下仙，三萬天人皆得上仙，十九大王悉得神仙。爾時大王心各念言：如是大眾，相謂我等，皆須香湯澡浴。爾時天尊知其心念，即作净池，黃金為底，白銀為沙。其池水中清净薰香，不冷不熱，調和冷暖，悅可眾心。爾時浴竟，欲令水沒足，水即沒足，欲令水至膝，水即至膝，欲令水至腰，水即至腰，欲令水灌身，水即灌身。爾時入池者，皆發無上正真大道之心，眾病除愈。其池底遍生眾妙之花，若寶之花、千葉蓮花、諸天雜花，紛馥香熏八種，世俗人民聞香即得天仙，又得无上道。无上道者，不生不死，不滅不壞，不變不易，不來不去，非實非空，一不離於空，凝湛淡泊，是名无上大道。說是語時，十方天人得无上道，三十七仙人皆得六通道果。爾時大王心口自言：中食時至，如是無量大眾，食不可遍。爾時天尊知其心念，即告王曰：但非一盆飯。爾時天尊以威神力演一盆飯，令是無量大眾，皆得飽足，食餘飯如崑崙山。爾時天尊復珍神力取崑崙山，敬置掌中，騰上大羅天。爾時大眾莫不皆見，以崑崙山擎右掌中，弗起于座，遍示十方，猶如壯士屈伸臂肘，還置本處，不令虧損。是諸大眾聞法要者，其懈怠者，其樂聞者，即演七日以為一劫，令諸聽者謂之為食時。爾時十九大王，見是威神功德，成就第一，大施法事，度諸無量眾生，是事何師，學誰大乘，願示我等本師之處。
　　天尊告曰：善哉善哉。諦聽諦聽。我有十師，近在不遠。十九王起，前進作禮長跪，白天尊言：願示我等本師之處。
　　天尊告曰：我見世人貪味殺生，漁獵為事，飛鷹走狗，彈射飛鳥，斷絕眾生之命，死入地獄，億劫乃得出，生作蜉蝣蟲，朝生暮死。坐其前世斷他命故。我見是故，斷不殺生，今得長壽不壞之身，是吾一師。我見世人私竊偷盜，負債不償，違忤逃避，死入地獄，億劫乃得出，生為驢畜中，身負諸重，加苦鞭打，後死人剝其皮，甚痛甚痛。我見是故，斷不偷盜，自然財寶，是吾二師。我見世人常懷嗔恚，沉毒相怒，結忿胸心，不離愁毒，死入地獄，而墮惡道，億劫乃得出，生蝮蛇之中。我見是故，斷不嗔恚，得堅固力，是吾三師。我見世人貪慾奸淫，犯盜他妻，死入地獄，男抱銅柱，女卧鐵牀，舉體焦爛，痛不可當，億劫乃得出，生黃門石女之中，經五百世。我見是故，斷不奸淫，常净身心，是吾四師。我見世人兩舌鬥亂，說人長短，妄言綺語，誹謗彼此，令人君臣父母，朋友知識，恩義疏絕，展轉無信，死入地獄，拔出其舌，洋銅灌口，億劫乃得出，生牛畜之中，但念水草，餘無所知，若得為人，生輒聾啞，口氣腥臭，人見不喜，有所言說，人不聽受。我見是故，斷不兩舌。是故我今語聲八種，言成法律，一切天人，莫不樂聞，是吾五師。我見世人嫉妬勝己，爭競功名，嗊嗃彼此，無先讓心，死入地獄，億劫乃得出，生邊夷之國聾盲喑啞，有人之形，無人之情。我見是故，斷不嫉妬。是故我今智慧如海，種種方便，諸妄無著，說法無盡，於大眾中最尊無上，猶如在於暗室，舉入炬火，除一切暗，是吾六師。我見世人貪酒嗜味，昏亂罵詈，去失正法，清净道性，成就惡業，死入沸屎地獄，晝夜常見諸臭，億劫乃得出生，若得為人，狂聾心亂，永不得聞正法妙音。我見是故，斷不飲酒。是故我今心如日月，照臨一切，幽暗皆令明了，是吾七師。我見世人積聚錢財，不肯施惠，兄弟妻子，都不給與，坐守而死，後生餓鬼中，飲水成膿，食飯成炭。我見是故，斷不慳貪。是故我今飲食天廚，百味自然，是吾八師。我見世人自恃豪貴，輕慢孤老，試弄誹笑，後生卑賤，為人矬小，眾人輕試，還受其罪，死受惡報。是故我今見諸貧窮，矬陋攣癖，諸根不具，為之悲傷。是故我今得清净妙身，光明第一，一切諸天人中、一切法中，更無及者，是吾九師。我見世人不敬父母，不宗伯叔，不愛子孫，父母教誨，言令不從，為子不孝，為父不慈，為兄不恭，為弟不順，為夫不信，為妻不貞，死入地獄，輪轉五道，無有出期，後生蠐螬之中，自然化生，無有父母妻子眷屬，如是經一劫，乃得為人，生在邊夷，無禮義處。我見是故，勤心行道，七祖父母，皆得生天，是吾十師。吾行諸善，得六神通，見無量慧，得自在神通力，直至道場。
　　說是語時，十方天人皆得真道，有諸魔王鬼等，皆見道跡，不可思議。時說正法，是諸神仙，亦得高真。爾時仙人從座而起，頭足作禮長跪，白言天尊：今日大經，云何奉持。天尊說言：是為名《靈寶天尊神通變化十師度人妙經》，當奉持之。若復有人擔負乾草入於大火，火不能燒，亦未為難。若復有人以崑崙山遠擲他方，亦未為難。若能讀此經，為人解說，則為是難。欲求神仙，亦當讀此經。欲求名聲高貴，亦當讀此經。欲求富貴長壽者，亦當讀此經。欲求與明師世世相值，亦當讀此經。此經尊貴，猛於我神，有能奉持書寫，讀誦是經之者，別見於我。我亦未現於汝，當令是人坐於道場，則與十方天尊，以手摩其頭頂，威神覆護，令無衰患。說是經訖，諸天龍神，及諸大眾，咸聞正典歡喜，即共皆起，前進作禮，辭退而去。
　　太上洞玄靈寶十師度人妙經竟