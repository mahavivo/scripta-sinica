太上洞玄靈寶三元玉京玄都大獻經
　　經名：太上洞玄靈寶三元玉京玄都大獻經。原不題撰人。唐玄嶷《甄正論》稱此經為『道士劉無待造，以擬盂蘭盆』。原本一卷，收入《正統道藏》洞玄部本文類，係注疏本。另有敦煌S 3061 號殘寫本，無注疏。今以《道藏》本為底本，以敦煌本參校#1 。
　　太上洞玄靈寶三元玉京玄都大獻經
　　若夫至人妙本，出萬象之先，大聖深源，超六合之外。不生不滅，視聽之所未階，無待無為，形名之所不及。雖窈冥玄絕，而能應化無方，眇邈虛冲，而實濟益斯在。若乃現金容於金闕，示百萬之法身，備玉簡於玉京，開五方之要典，莫不橋梁庶類，開悟羣迷，應感赴緣，逗機行化。至如今靈寶妙本，理凈平夷，但一切眾生，違真喪實，虛想妄見，縱蕩六情，方纏愛網，遂使業淪五濁，苦海所以無邊；流浪三塗，生死於玆浩漫。自非至人引導，無由出苦。在我大聖天尊，智周空有，位過寰極，道貫大羅，闢眾妙之門，洞重玄之境，能以慈悲救物，常善度人。故乃託跡西那，現山陽而演教桑林之下。薦寶玉以粧嚴，發奇瑞於雲霞，散靈香於凈域。遍開妙相，含笑而吐五光；匝照諸天，朗神輝於十界。愍諸惡趣受苦眾生，幽厄三塗，沈纏八難，因道君之請問，告惡對之緣由，說禍福之前徵，論拔贖之功行。故演此玄都大獻之法，以教人天。普願五道還除罪源，將令四生復保命籍。
　　此經題云《太上洞玄靈寶三元玉京玄都大獻經》 。夫經者，感應為宗，慈救為體，願行為用。然今題釋，詳略不同，或汎解二乘，或約陳三寶，皆是後人臆度，非關題經本意。今研窮名理，考尋事跡，舉其指要，以成一字，仍於題中分為二別。所言二者，前六字是通題，後八字明其別題。既前通題之中，又分為二。初太上二字，舉天尊聖號，明能說之聖人。次洞玄靈寶四字，顯至教之深名，明所說之正法。初舉天尊聖號者。太者，泰也。極大之尊名，以明其體。上者，尚也。窮高之美稱，以語其德。明天尊德高無上，體大無窮，德體雙陳，故云太上。次明所說之正法洞玄經者。洞者，通也同也。玄者，深也遠也。言此經妙理深澄，真途寥廓，通而無礙，同而不隔，是其洞也。深而難測，遠而莫窮，是其玄也。故曰洞玄。靈寶者，靈變不測之義。寶者，寶重珍貴之名。言此妙經，理致幽玄，靈變不測，勸令行者，皆可寶持。故德經云：我有三寶，寶而持之。即其義也。
　　次明別題者，又分為二。前三元至大獻八字，明目經意由。後經一字，明法教之通稱。明目經意由者，三元方欲顯明善惡之報，懲勸之妙法，故述上元、中元、下元以曉之。言一切眾生，生死命籍，善惡簿錄，普皆係在三元九府，天地水三官，考校功過，毫分無失。所言三元者，正月十五日為上元，即天官檢勾。七月十五日為中元，即地官檢勾。十月十五日為下元，即水官檢勾。一切眾生，皆是天地水三官之所統攝。所以正月十五日為上元，天官校錄者。十一月一陽生，正月三陽生，三陽成乾。乾者，天之用也。正月天道數成，故一切天官主當校錄。所以七月十五日為中元，地官檢錄者。五月一陰生，六月二陰生，七月三陰生，三陰成坤。坤者，地之用也。七月坤氣王周，故一切地官主當校錄。所以十月十五日為下元，水官校錄者。十月建亥，亥屬北方，北方是坎，坎是水位，正是水司建王之時，故一切水官主當校錄。又三元者，元本也。但此上三官，為萬物之行本，故曰三元。玉京者，三清妙境之山名。玄都者，大羅天中之宮號。大獻者，此經普校人天，倣學玄都大獻之法，拔贖一切亡靈，願行該廣，故稱大獻。明天尊慈憐兆庶，故發神光。道君愍念羣生，為轉經法，具陳天地水官，三官九府百二十曹，四司五帝考錄諸官，各以三元之晨，上詣玄都官內，校定人天善惡，分別生死簿書，所有善功，咸蒙記錄，冥司謫罰，並無收贖。拔度之宜，經文具載。故上從天子，下及兆人，若能遇此寶經，依文修選，探諸花果百味芬芳，備盡人間珍奇異物，列情勵志，造大獻盤，種種裝嚴，虔心供養，十方眾聖，鑒照分明，三代天尊，流恩授受，此乃目經意由也。後明法教之通稱者，尋三洞真文，七部玄教，討其題目，素號曰經。是知經者，法教之總名，至人之洪範。經之為美，其大矣哉，蓋羣品之舟航者也。
　　但經乃多種，大略有三。一者五德三元，凝空雲篆，垂芒八角，祕妙之文。二者青林紫筆，金簡玉字，包以鳳文，蘊藏於七寶玄臺，或在山洞之中，或在諸天之上。三者簡策縑紙，篆隸隨時，傳授流通，見行於代。雖復有三迹，而麤妙不同，皆是大聖天尊詮至，咸能治病，悉名良藥。
　　但經之義訓，訓亦多途。舉其樞要，略釋為四。所言四者，一由，二徑，三法，四常。
　　第一訓由者，言三代天尊，十方眾聖，莫不因由經戒，而得成道，故曰由也。
　　第二訓徑者，能開通萬物，導達四生，作學者之津梁，實修真之要徑，故曰徑也。
　　第三訓法者，言能為旨趣玄妙，所致精微，可以軌則蒼生，楷模眾聖，故曰法也。
　　第四訓常者，言非但妙理深遠，湛寂凝然，抑亦三代法王不刊之衍。具斯四義，故得稱經。
　　就此一卷之中，又為四也：
　　第一從初至徹照諸天，名為序分；
　　第二從爾時眾聖下，至難可拔贖，名為正說分；
　　第三從爾時太上道君得聞命旨下，盡頌終，名為通傳分；
　　第四從爾時聖眾下，名為總結。
　　就初序分之中，又分為五：
　　第一舉天尊與徒眾雲集；
　　第二從俱在西那玉國下，次明凈土方所；
　　第三從敷黃金薦地白玉緣階下，至正述國土裝嚴；
　　第四從黃雲四纏紫霞三匝下，表諸祥瑞；
　　第五從是時天尊含笑下，明出威光。
　　太上洞玄靈寶三元玉京玄都大獻經
　　元始天尊與太上道君、十方大聖、飛天神王、七千二百四十童子，俱在西那玉國鬱察之山，浮羅之嶽長桑林中。
　　釋曰：此則開宗發迹之道，備諸賢聖之目，即是第一，舉天尊與徒眾雲集之時，并明凈土方所。元始天尊者，至聖之洪名，生成之大號，遠窮溟涬，難以為言，近尋教迹，方可立稱。又元始者，言其最先。天尊者，語其高妙。故曰元始天尊。太上道君者，得道之聖人。飛天神王者，自在之靈智。童子者，內無嗜慾，外絕營求，至性不虧，湛然凝寂。俱在西那玉國鬱察山中浮羅之嶽。此為净土方所，即玉京之妙境，碧虛之上界。亦言此土之人，純浄潔白，或如白玉，乍等嚴霜，因此立名稱玉國。又更山名鬱察，嶽號浮羅，林有長桑，便為題目。此說經之處，乃具而言之。猶如孔子定書，老君說經於函谷。向來既標說經之聖人，并顯說法之處所，更顯所居之處，有何珍異。
　　敷黃金薦地，白玉緣階，七寶琳琅，光明煥日，黃雲四纏，紫霞三匝，香光纏蒼，衝溢虛空。
　　釋曰：此是天尊所居之處，即是第三，述國土莊嚴，并表祥瑞。敷者，布也。言其說法之所，悉以黃金遍布，其地階之邊，并用白玉而為緣鈁。七寶者，金銀、琉璃、珊瑚、琥珀、硨琹、瑪碯之類。琳琅者，即玉之別名也。天尊所居之處，眾寶珍奇，莊嚴妙麗，光彩煥爛，朗徹十方，照耀諸天，明於日月，故云光明煥日。黃雲四纏，紫霞三匝者，此是表諸祥瑞。黃即中方之色也。復有正色呈祥，喜雲顯瑞，一時俱合，四面而來。蓊蔚軿闐，周旋圍逵。
　　又更紫氣輕霞，縈盤三匝，靈風扇動，香氣氤氳，鬱縊虛空，而為供養。
　　釋曰：不道餘事，而言紫霞者，朱黑相雜而為紫霞。朱曰陽，曰道。黑曰陰，曰德。明天尊道德，猶若慈雲，蔭覆眾生，恩隆父母。但以上界天堂珍奇、雅妙華飾，果報自然，與俗不同，將音樂奇能，亦應殊異。
　　天鈞大樂，奇雅妙音，萬種互作。
　　釋曰：天鈞者，自然之奇響。大樂者，非常之妙曲。故曰奇雅妙音。萬種互作者，言所奏音聲，皆自然而至，千種萬伎，娛樂天尊，諸天既獻諸珍奇，并奏雅音，天尊歡喜，顯所靈相。
　　天尊含笑，五色光明，從口中出，徹照諸天。
　　此是天尊歡喜顯靈相，即是第五，明出威光。從上至此，總為序分。但天尊常適，故若含笑，照同春景，每有光明，所在蒙恩，無不徹照。但道眼清浄，眾聖共同，俱在會中，宜應利見。
　　爾時，眾聖俱在一處，普見十方無極世界地獄之中，
　　此是眾聖乘天尊威光，地獄之中，無不覩見。爾時者，即是天尊說法之時。眾聖者，不一之稱。但眾既同，悉皆普見，未知地獄之中，有何責罰。
　　囚徒謫役，餓鬼死魂，裸身無衣，頸腳鎖械，
　　此明眾生宿業，不修善根，諸惡備造，死入地獄餓鬼道中，裸形飢贏，頭頸鎖械。但餓鬼死魂，身既無衣，項上著鎖，腳上連械，未知中間，甚為楚痛。
　　足立劍樹，頭戴火山，
　　此皆隨緣所受，言豈直飢餓裸形，每令身負鐵杖，足立劍樹，頭戴火山，焚割其痛毒難忍。或頭然火炭，足立刀山，摧逼驅馳，考以鐵杖，四肢鎖械，運動無由，萬劫之中，恒受斯罪。此類眾生，既受斯苦痛，未審中間，更有何色類。
　　大小相牽，五體爛壞，頭面燋燎，鑊湯煮漬，萬痛切身，
　　釋曰：此等狀跡，即文可知，皆由前身彈射飛鳥，殺害眾生，布網張羅，飛鷹走犬，刳胎探卵，鼎鑊烹燖，廣造諸愆，有此報對。
　　金鎚亂拷，食息無閑，飢即食炭，渴飲火精，
　　此是惡業眾生，造罪非一，慳食過重，餓鬼報身。飢欲求食，食成火炭。渴方就飲，水變火精。此緣慳貪，障閉功德。此乃諸經具明，非唯今為子說。
　　萬劫#2恒在餓鬼道中。大眾慈悲，稱無量善，一時舉手彈指，敬禮尋聲救苦天尊，願生生世世，莫作慳貪，障閉功德，受如此報。非直只餓鬼道中，亦更餘處，流曳三塗五苦之中。
　　此言非直一處受報，乃更流曳三塗八難之中，無不周遍。三塗者，即是地獄道，畜生、餓鬼道。五苦者，抱銅柱，履刀山，循劍樹，入鑊湯，吞火食炭。并三塗地獄，是名八難。但眾聖慈悲，恒懷愍念，既斯痛切，應有問端，其次之若為起請。
　　道君稽首上白天尊，未審此輩罪人，生世之日，行何罪業，作何因緣，受斯楚痛。伏願天尊賜垂訓勵，告所未聞，如蒙開悟，仰受聖恩。
　　此明道君為請問，欲令未悟咸悉知聞。道君既是聖人，先已悟知業報，於玆#3為其發問，欲以教化眾生。道君既問因緣，天尊作何酬答。
　　天尊告曰：斯罪人也，皆由前緣不見明教，不聞法音，慳貪無度，殺害無辜，口是心非，禁繫#4賢人，飲酒食肉，禍亂五神。
　　此是天尊道君所問，告示因緣。諸如此言等，皆眾生之惡業。但大道天尊慈悲救度，神光普被，遠照十方，故使道君承威，語問既知，敬請具辯因緣。言此業障罪人，前有過，不見明科聖教，不聞正法靈音，唯事慳貪，不崇功德，絕天堂路，作地獄因，沈溺愛河，漂流生死。五神者，即五藏神也，魂魄神精志是也。但飲酒食肉，罪業既深，非直濁亂五神，抑亦輪迴八難，遂使六根三業，廣造諸愆，匿惡潛怨，身心不善，任情殺生，貪恡無端，失道乖真，不知迴向，一入地獄，終無出期。
　　罵詈呪詛，叫喚神明，欺師罔道，穢慢三光，篡君殺父，侵暴宗親。
　　如此之義，分明可知。但其呪詛之時，冀欲前人早敗，呼神吹鬼，無所不為。如此言詞，造次難盡。此言過去生中，愚癡欺慢，心無敬忌，增上驕奢，或欺慢法師，口誣真聖，穢觸日月，輕慢星辰，為臣不忠，為子不孝，篡殺君父之處。聖人難之，取其漸而害之，故云篡弒。易曰：臣弒其君，子弒其父，非一朝一夕之故，其所由來者，漸矣。篡即奪也，弒即殺也。聖人惡之，易其名也。
　　心懷諂曲，不念眾生，潛行竊盜，嗊嗃無端，割奪功德，以饒一身。不肯布施，散乞貧人。今受斯苦，以酬宿怨。
　　其目如此，此等皆是人中所行之事，其義可知。諂，希意之意，謂之諂。
　　布施者，以己有濟人之急，遍布既均，名之布施。莊子曰：青青之麥，生於陵陂。生不布施，死何含珠。為生有攻劫之憂，死有掘塚探棺之患。但俗間惡業，其數極多，略說而言之，難以窮悉，大綱名目，有如此等。
　　天尊以次而說偈言#5。
　　天尊以其向來問答次序，重申其意，詳而說之，其名曰偈。偈者，讚頌之別名也。重明其義，故易之日偈。
　　篡殺於君父，殺害無辜人。死受金鎚打#6，鐵杖不去身。
　　此即偈之文也。前文中篡殺在後，今偈則篡殺在前者，但君父之重，自古為先，三千之條無殺，故於偈中而為稱首。此重明上長行中篡君父義。
　　乘闇入他家，掠奪人財物。死魂墬幽獄，萬劫不得出#7。
　　此言之等，其義可解。故莊論云：為不善於顯明之中者，人得而誅之。為不善於幽闇者，鬼得而誅之。明於人明於鬼者，然後能獨行。故知冥司叵罔，神道難欺，所有罪愆，纖毫必錄，善惡報應，如影隨形，一墮三塗，萬劫無出。此重明上長行竊盜之罪。
　　奢淫好細滑，穢慢於三光。死魂受幽閉，後生並癡狂#8。
　　此明身之業罪。言邪行之人，耽淫無度，唯貪色慾，細滑是求，觸犯日月星辰，不避三光。明受罪既終，始生人道，雖得人身，乃被顛狂愚癡之報。此即明其身業之罪，次陳口業，更後若為。
　　凶橫作口舌，鬬亂於宗親。死受鎔銅灌，後身#9恒吠人。
　　此即明其口業。但口業之人，專行綺語，虛傳口舌，鬬亂宗親，反是為非，破他和合，妄生禍福，損陷於人，死入地獄之中。即鎔銅灌口，受罪之後，餘業更生，報處狗身，見人恒吠。
　　食噉於眾生，飲酒亂五神。死受鑊湯煮，鐵杖不去身#10。
　　此言啗食之人，殘他性命，飲酒食肉，不念眾生，遂令五藏之神，昏迷濁亂，口貪肥飽，不悟業報隨身，及至命終，沈淪地獄，鑊湯爐炭，煎煮其身，萬痛交連，恒不去體。此重明上長行中飲酒食肉之罪。
　　嗊嗃虛為實，欺誘頑益己#11。死受拔舌報，後生不得語。
　　此言妄語之人，公行譎詐，以至欺誑眩誘，巧作多端，恒為不軌，謀之以求益己之事。死後魂沈地獄，乃受拔舌之殃，罪畢報生，仍令喑啞。此明妄語之罪，覆上長行中嗊嗃無端。
　　欺師不信道，叫喚於神明。流曳三塗中，後生六畜身。
　　但以誑惑師尊，罔誣真聖，輕三寶，穢靈文，於道中饅生分別，口彰麤橫，呪詛為言，牽引神明，高呼大吹，嬰纏惡業，墜陷三塗，輪轉去來，死生勞曳。受罪既畢，更處六畜之形，沈滯多身，失於人道。此明欺天之罪，覆上長#12行中欺師罔道，叫喚神明o 
　　讒謗擊賢人，諂曲作無端。死墮毒獸螫#13；輾轉無一歡。
　　但讒談謗讟，潛擊賢人，諂進曲巧，陳詐其人，命蜂蠆之身，或作蚖虵，或蝮蝎諸毒蟲等，次遞遍為，輾轉穢惡，受生何時，更知歡樂。從凶橫作口舌，至此總明口業報對。自此以下，舉其意業。
　　减割功德物，以縱慳貪心。死魂為餓鬼，飢渴飲火精#14。
　　此具明意業，但崇善之减己削身，布施財物，造經像以為存亡。或有貪人中間，割截功德物，一時雖得潤己，報罪如影隨形，死墮餓鬼之中，飢則吞火食炭。貪欲之罪，招報如斯，萬劫千生，不聞漿水名字，飢即食炭，渴飲火精。此明貪欲之罪，覆上長行中割奪功德，以饒一身。
　　侮慢於耆德，不敬有道人。後生為下賤，報處六畜形#15 。
　　此明是非人我，不敬師尊，侮慢耆德，即於賤之人報。生不敬崇三寶，死受六畜之身。業報相隨，一無差失。或生於邊地下賤，外遠蠻夷，雖復受得人身，不聞三寶名字，真經正法，萬劫難逢，聖教靈文，何由可見。割减功德物至此，明其意業。天尊說偈既了，道君作禮請。
　　天尊說此偈已，太上道君前進作禮，上白天尊：今日欣會，慶亦難言。天尊垂盻，賜告罪根，未審斯等罪人，皆有眷屬，見在親羅，為當即身更無後嗣#16。
　　天尊說偈既終，道君懷疑將問，若不教拔贖，眾生無出苦門。冀垂救度之方，所以殷動請問，前進稽首，作禮興言，天尊慈悲，賜垂指訣，饉聞命旨，慶幸難言。道君又知眾生男女子孫，代代不絕，將欲教其胤緒，救拔先亡，故起問端，以招後義。
　　天尊告曰：雖有男女種前業根，不修功德，不作因緣，何由可免，輾轉增篤，沈淪罪田#17，億劫辛苦，無由得還。眾惡備履，望反綿綿。
　　天尊言：其罪人後代男女子孫眷屬，既無功德，唯有地獄因緣，輾轉增多，彌加篤厚，終既悲魂，苦爽沈滯，淪迴罪穢，心田種前惡業。又云積惡之人，罪可滋植，猶如枳棘藂生荒穢之田，縱有五穀善芽，落在其中，終被沈蕪淪翳，不得秀苗成實，故云罪田。天尊以其地獄罪深，將與救拔盛淪難免之義，以招更問之端。
　　道君稽首又問天尊：作何因緣，得離眾苦。行何福業，得還人中。
　　釋曰：道君愍念眾生沈淪地獄，重與告問，以樹福田，欲使孝子順孫，念先亡之苦痛，慈兄悌弟，憶骨肉之淪沒，减削家財，以相救拔。重為斯問，崇起福田。此下舉天尊告罪，罪類不同，令作大獻拔贖之法。就此之中，分為三段：
　　初明罪眾不同，卒難救濟；
　　第二舉元校錄，令識歸崇；
　　第三爾時眾奉之儀，勸令倣學。
　　天尊告曰：斯等罪人，造罪既多，非是一類。若欲救拔，亦難可同#18。非一人力，得以濟免。
　　問此是第一，明罪眾不同，卒難救濟。天尊以其業根相隨，罪根難拔，但立功樹福田，非願廣不遷移，謝罪除殃，非功多不克，若以一人之力，不可免濟羣凶，故知行惡之人，卒難救技，自非多崇緣業，廣建福田，若不憑藉眾緣，造次何能濟度。既須功德，欲為何等。次去以下功德若為。
　　當依玄都大獻法，七月十五日中元之辰，地官校戒，擢選眾人，分別善惡，諸天大聖，普詣宮中，簡定劫數，人鬼簿錄，餓鬼囚徒，一時俱集# 
　　問此是第二段，令識歸崇。言天尊三元大會之日，兼陳九府檢勾之由，具明搜之晨，委示諸官校定善惡之際，使來世眾生，令依此三元之日，各各上倣玉京玄都大獻軌則，供養三代天尊、十方聖眾、九玄七祖、法界蒼生，咸蒙拔贖之因，俱得解脫。此七月十五日，是中元地官校戒之日。十方眾聖普來集會，於是天官、水官及諸曹等，五億五萬五千五百五十五億賢聖俱會，簡定劫數，考校罪人輕重等級，欲於此日以設供養，拔度父母亡靈，未知作何法用。
　　以其日夜燒香然燈，照耀諸天九幽長夜八門之中。作玄都大獻，倣玉京山，採諸花果，依以五色，世間所有眾奇異物，道具名珍，綾文錦綺，翫弄服飾，十絕旛幢，寶蓋莊嚴，供養之具，餚膳飲食，百味芬芳，獻諸眾聖，及道士等# 。
　　釋日：此是第三，示修奉之儀，勸令倣學。說五色者，即是青、黃、赤、白、黑是也。交復五色之繒，以為旛蓋，莊嚴供養。天尊以見地獄罪人，動經億劫，故令孝養父母，為過去先亡探拾人間所有珍奇異物，倣效玄都玉京，以為供養之具，獻諸十方眾聖及道士等，救拔過往亡靈地獄之苦。當願九玄七祖，法界蒼生，憑玆供養之因，並護天堂之果報。欲屈十方眾聖，及道士等，作何功德。
　　於其日夜講說是經，十方大聖齊詠靈篇，囚徒餓鬼，當得解脫，一俱飽滿，免
　　於眾苦，得還人中。自非如斯，難可拔贖# 。
　　釋曰：天尊廣陳諸法，冀在勸示因緣。當恐正信者稀，所以重重付囑。每於大獻之命，皆令啟請法師，日夜六時，修齋講說。其日夜者，即是今七月十五日夜，於此日當修齋建講，燒香然燈，照耀諸天九幽之內，八門之中。九幽者，九幽地獄也。八門者，八難之門，並是眾生受罪之處。至此三元齊日，倣玄都玉京作大獻之法，備盡人間所有珍奇異果，百味芬芳，供養三寶。
　　於是十方及道士等，感此至言，為之誦詠，上通九億，下徹六天，地獄罪人，一時解脫。吾過去後，東善非極，西惡非深，苦縣君子，當之大秦。上皇之後三萬六千年，此劫數盡，天地將壞，人人塗炭# 。
　　釋曰：天尊說此經時，言我過去之後，皆有教化之人累起，相襲代代，常有聖明王，紹隆三寶。東善非極，西惡非深者，言東方未必極善而無惡，西方未必深惡而無善。苦縣君子，即是老君應身，玄妙玉女割左腋而生於陳郡苦縣，故云苦縣。堂玉# 之際，東西南北行九步，因即能言，自指李樹為姓，天上天下，唯我獨尊。即九龍從地踴出，吐水沐浴。出龍之地，便為九井，至今見在。又云：老君應身三界火宅苦海之中，亦是一苦縣也。當之大秦，即西方天竺之別名也。之，適也。老君西至流沙，適於嚴賓，行浮圖之教，以化戎俗。故《後漢書》云：老君說浮圖經，以化戎俗。言浮圖好清浄，今之釋中浮圖經者，即老君之所說也。但以僧眾無知，妄為添解訛義，前聖疑惑，後人致更作偽返真，更相引導，淳朴之教，於玆遂澆。
　　華文競興，姦訛彌煩。朴散淳澆，邪偽紛葩。無極世界男女之人，性習慳貪，死為餓鬼，飢其魂神，授食不得，變為埃塵# 。
　　釋曰：未斷澆訛，專行浮詐，無極世界，即此方之名也，亦名閻浮之界。但此土眾生，承為嬌怪，邪淫顛倒，迷惑札紛，既慳貪，是非人我，死為餓鬼，以報宿愆，與食變作埃塵，眼見不能入口。
　　浩劫辛苦，塗炭沈淪。輾轉五道，以報昔怨。今故相告，宜遵之焉。來生男女，當自翹勤，勤情勵己，勿為罪由也# 。
　　釋曰：浩者，大也。言廣大劫來，常為餓鬼。縱令更受罪得了，還生下賤之家，輪迴五道之間，必竟不能成聖。五道者，即為天堂道，人道，畜生道，地獄道，餓鬼道。天尊更勸勵以告道君，來生男女，當自克翹，心勤勵志，勿作罪由。罪由者，即罪業也。言人所為善惡，叉獲其報，猶如種田收子，各隨種類，春種秋收，故曰罪田。
　　爾時，太上道君得聞命旨，稽首作禮而說偈言# 。
　　此即名道分。爾時者，即是天尊說法緣訖，付前道君之時。太上道君既聞天尊說是大獻拔度之經，又說今生來生之誡，殷勤教誨，宣布流轉，稽首尊前，讚歎其美，奉承妙旨，慶幸難言。善既不可思議，遂即因而說偈。
　　前生有緣會，今得見天尊。先說今劫已，復告後劫愆# 。
　　釋曰：此則道君自欣幸，故遂作偈，讚天尊前代今生，道緣相會，遂得親承至道，覲謁天尊。又蒙告示因緣，以相拔度，傳授付囑，速轉法輪，立誓勤行，不生怠慢。前劫後劫，皆蒙道恩。又後劫愆者，二云# 後身道君以誡眾生貪嗔癡罪，故說此偈。但貪欲之人，好為積貯，廣求財物，唯事驕奢，各擅豪華，不崇功德，心無慈悲，不念眾生，今生不豎福田，死後沈淪惡道。如此之報，次定無疑。皆前身不修善功，後身受其殃苦，諸如此等，並是後劫之深愆也。
　　勤行修至道，勿與有為怨。貪欲成大患，嗔癡為禍源。
　　釋曰：此偈誡貪欲嗔癡罪。道君意欲覺悟羣迷，故作頌論其因緣之本，禍福之源。言貪欲者累身之患，嗔癡者為禍敗之根源。故略述所由，勸令除斷。又道君既開天尊之教，因而演說，以此為將來之誡，但以財色名利，是禍息之源，貪欲嗔癡，是滅身之本。然豈為修真，妨人道行，抑亦喪失福田。若能三毒不興，六根清净，即是修生之道，塵觸不嬰，可為拔苦之津梁，更有何灾難。
　　斷除煩惱障，三業自清閑。邪魔不能亂，豈遭地獄艱。
　　釋曰：但煩惱所生，因由三業，邪魔擾亂，緣起六根。但能抱道守真，塵觸豈能相染。只如亂心之始，色欲為先。地獄之因，邪淫是本。若欲斷除煩惱，當須清閑，求其長樂之因，會是六根無染。若能修行天尊之教，常依玄都大獻之日，供養十方天尊，則逍遙金闕之前，長無地獄之患。
　　遊涉琳瑯苑，高步七寶園。逍遙恣無欲，稽首禮天尊。
　　釋曰：道君言若後有人於三元日修齋建講，依玄都獻法，供養十方大聖及道士等，功成業著，得為天尊，遊行上界西那玉國，自然珍寶無有窮盡，過往亡靈皆離苦難，不落三塗。次下明諸眾聖，歡喜旋遶。
　　爾時# ，十方眾聖得聞天尊妙法，拔度之因，聞所未聞，悟所未悟，遂乃同聲讚善，歡喜奉行。
　　誦詠步虛，周迴旋遶，稽首禮謝，讚欺天尊。太上道君、十方眾聖，既說偈已，天尊更有何訓勵。
　　太上道君、十方大聖，說偈頌已，天尊告曰：三元齋日，皆須講說是經，勤修禮拜，六時行道，香湯潔己，過中不味，內外恬夷，淡泊無為，不交人事，先授十戒，靜心閉意，思神念真，想存在法。爾時眾聖一時稽首，請奉戒文。
　　釋文# ：此則天尊慈悲，重垂訓勵，
　　又復宣傳戒法，修奉之儀。但以聖人常修浄行，湛然無慾，不涉垢塵，冀在垂教化凡，拯救愚昧。故於此日誘引殷勤，更說戒文，令遣保護，清齋潔己，思神念真，日夜受持，存念三寶，當來成道，得見天尊，遊宴玉京，逍遙金闕。此是三元之日建講設齋，拔度先亡，得福如是。天尊既垂戒法，其文若為。
　　天尊告曰：
　　第一戒者，不得殺生，淫祀六天神鬼。
　　第二戒者，不得竊盜為非，取他財物。
　　第三戒者，不得愛樂美色，嫉妬非法。
　　第四戒者，不得妄言綺語，以為口過。
　　第五戒者，不得耽酒沈酗，縱橫無度。
　　第六戒者，不得嗊嗃自是，欺謗兆人。
　　第七戒者，不得欺師罔道，損棄聖典。
　　第八戒者，不得嗔恚四輩，訕謗道士。
　　第九戒者，不得貪覓過度，損物益己。
　　第十戒者，不得觸罵宗親，不敬耆老。
　　此十戒者，身之大患，犯之者風刀萬劫，恒值惡緣。善心信敬，開導後人，勤行諦聽，受勿忘言。行之如法，生不犯過，死無拘閉，天降雲軿，自然得道。
　　釋曰：此即是其十戒，并是修奉之儀。護持者尅獲於人天，犯之者必沈於地獄。若有善男子善女人，能持此十戒，踴猛精進，心不懈倦，行與道合，乃無違失生，則為教所仰，死則升彼上清，駕躡雲車，往來無礙，超越三界，金剛之軀。若犯之者，則淪五苦，歷三塗，劍樹刀山，每令巡履，牛頭獄卒，催逼馳驅，肉散如星，骨消如雨，萬劫受苦，不拾須臾，恒值惡緣，怨怨相對。違經犯戒，地獄獲殃。如法修行，天堂受樂。自次以下，道君重問三元齋法，此舉下文，更作若為啟請。
　　太上道君稽首禮日：三元齋法，中元之旨，前已具聞。未審上下二元，依何法式。
　　釋曰：此三元齋法，俱在眾經。道君恐來代愚蒙，多所不悟，再興高問，冀垂未聞，於此會中，殷勤重請。天尊所答，其此若為。
　　天尊告曰：此三元齋，三錄定簡，靈寶要文。正月十五日者，此為上元天官檢勾。十月十五日者，此為下元水官檢勾。此者所攝不同。
　　釋曰：此即天尊告示三元由委。言此三元之法，是三錄定簡，出靈寶要文。所攝不同者，為上元左府主生生，太陽火官考。下元即右府主死死，太陰水官考。中元主生死簿錄，一切地獄囚徒罪福之事，風刀之考。各領察九萬眾，凡有一十二月。其中元、下元，三府兩同。然香旋遶者，各為上元知生，下元知死之途。既別統攝，是以不同，故云所攝不同o 
　　今所陳說，七月十五日作玄都大獻者，此乃總管上下二元，故以相告，宜遵之焉。
　　釋曰：此言中元通括上下，一切都和勘當，餓鬼囚徒，並在今日。但今日中元道，攝上下二元，其功最重。故玄都獻法，拔度先亡，所以不言天官、水官，唯稱中元者，唯中元地官。地官處中，中是正色，故舉中元，以攝上下。又萬物至秋，皆悉成結，所以取其方金即熟。故以七月十五日中元之辰，以為供養。又一切餓鬼罪魂，今日皆蒙釋放。
　　中元教戒之日，玄都大獻之晨，常須建福修齋，行道講經，供養三寶，拔度亡靈，既此一時，地獄囚徒，咸蒙福祐，遵則享祚，洩則禍臻。
　　釋曰：但天尊奉大獻之供，享福無極，輕洩大獻之輕，則禍臻萬劫。
　　太上道君、十方大聖、飛天神王、七千二百四十童子，聞是說已，一時歡喜，作禮而去。
　　釋曰：上聖慈悲，常惟救度。至於宣揚妙法，光闡玄風，冀其至言，寧不歡喜。於是虔心踴躍，作禮而行。各適彼方，殷勤教化。
　　太上洞玄靈寶三元#31玉京玄都大獻經竟
　　#1 案敦煌本與《道藏》本經文差異頗多。今僅校正其與文義有意者。非關文義之異不校。
　　#2 案「萬劫」以下至此數十字，原本作注文。核諸前後文義，當作經文為是。今改作經文。
　　#3 玆：原作「慈」，據文義改。
　　#4 禁繫：敦煌本作「攻擊」。
　　#5 天尊以次而說偈言：敦煌本作「其因如此，今為卿等略說是」。
　　#6 死受金鎚打：敦煌本作「死魂受槌考」。
　　#7 萬劫不得出：敦煌本作「歷劫難可出」。
　　#8 並癡狂：敦煌本作「顛癡狂」。
　　#9 後身：敦煌本作『後生』。
　　#10 鐵杖不去身：敦煌本作『痛切恒在身』。
　　#11 欺誘頑益己：敦煌本作『欺誘益己取』。
　　#12 『長』字原缺，據前後文例補。
　　#13 死墮毒獸螫：敦煌本作『無變為小虫』。
　　#14 飢渴飲火精：敦煌本作『飢則食火精』 。
　　#15 六畜形：敦煌本作『邊夷身』 。
　　#16 後嗣：敦煌本作『後根』。
　　#17 罪田：敦煌本作『罪因』，近是。
　　#18 同：原作『周』，據敦煌本改。
　　#19敦煌本此段經文作：『當依玄都舊法，正月十五日、七月十五日、十月十五日，三元之晨，地官校句，授選眾戒，分別善惡。諸天仙聖，普詣靈華官中，簡定劫數簿錄及惡鬼囚徒』。此與《道藏》本頗不同。
　　#20 敦煌本此段經文作『世間當以其日清浄室宅，夜則燒香燃燈，是時起願，照曜諸天及九幽長夜八門之中。又學上聖靈真，作玄都大獻於玉京山，法下界應採諸妙花菓，盡世間所有眾奇異甘彌上饌，幡幢寶蓋，莊嚴供養，遙心丹到，獻諸眾聖及諸道士』。
　　#21 敦煌本此段經文作：『於其日夜講誦是經，谷（欲）為其家九玄七祖父母，一切眷屬，廣及他人，懺悔諸罪，發心慇勤，則囚徒餓鬼，當得解脫，與食俱飽，免於眾苦，得還人中，隨業受樂。自非如斯，難可拔贖』 。
　　#22 敦煌本無此段經文。
　　#23 堂玉：據前後文義，當作『誕降』。
　　#24 敦煌本無此段經文。
　　#25 敦煌本無此段經文。
　　#26 而說偈言：敦煌本作『而說頌曰』 。
　　#27 敦煌本無『 先說今劫已，復告後劫愆』 二句。
　　#28 二云：據前後文義，當作『一云』。
　　#29 案敦煌本『爾時』以下至卷末，經文較《道藏》本大為簡化。僅作『爾時十方聖眾齊得開悟，一時歡喜，稽首受命而退』。凡二十字。
　　#30 釋文：據前後文例，當作『釋曰』 。
　　#31 『三元』，敦煌本尾題作『中元』，近是。