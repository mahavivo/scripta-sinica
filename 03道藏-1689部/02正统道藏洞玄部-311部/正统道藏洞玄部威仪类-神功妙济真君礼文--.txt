神功妙濟真君禮文
　　經名：神功妙濟真君禮文。一卷。編者不祥。出于元末明初。底本出處：《正統道藏》。洞玄部威儀類。
　　神功妙濟真君禮文
　　法事如式
　　伏聞神仙可格，貴在精誠，齋戒既莊，自然獲福。幸大道潛藩於故里，而下民賴庇於微生。恭惟九州都仙太史高明大使至道玄應神功妙濟真君，心融妙道，躬握元圖，素精天文、律呂之書，洞達元真、陰陽之理。除妖蕩孽而保安家國，書符施藥而起死迴骸。棄弓折矢悟傷生，點石化金憂返本。不習惑人之幻術，務存濟物之慈心。巍巍盛德天可齊，皜皜厥功言莫盡。以今某虔依仙格，謹運精誠，爇靉靆之龍涎，迓翩翻之鶴駕。伏願神功特達，聖化須臾，步彩霧、戴朱旂，暫別西山之勝境，乘清風，來白屋，監觀北面之投誠。衆等皈依，志心讚禮。
　　舉浄明普實天尊
　　志心歸命禮，天寶、靈寶、神寶，玉清、上清、太清，一炁流形，三尊應世，含光默默不言而令行四時，指色空空無為而化生三景。和大羅天上金闕宮中，虛無自然三清三境天尊。志心歸命禮，渺渺紫金闕，巍巍碧玉官。掌紫微七政之星，作皇派一朝之主。三華鬱秀，五緯凝精。運造化機，握生殺柄。和大羅天上金闕宮中，昊天至尊金闕四天上帝。
　　志心歸命禮，沖和素禀，淑行至全。不求聞達而晦迹韜光，務積功勳而存心養性。誓產嬰兒而佐世，果符仙嗣之挺生。至聖至靈，克岐克疑。和仙父中嶽仙官、仙母符瑞元君高上玉真天尊。
　　志心歸命禮，鐵柱延真福地，玉隆騰勝洞天。有東晉之仙君，顯南昌之故郡。金鳳銜珠而吐瑞，赤烏寄質以呈祥。令德化民，出群拔萃。和九天仙主萬法宗師至道玄應神功妙濟真君。
　　西山福地逍遙境，督府延真道德宮。玉隆紀號宋朝頒，鐵柱斬妖洪都福。果讖物華天寶語，更符人傑地靈言。聰明睿智冠群倫，民到于今受其賜。
　　謹按修真第一戒云：不得陰盜潛謀，害物利己。切念某多生以來，曾犯此戒，今禮真君，求哀懺悔。
　　臣等自從無量劫，潛謀陰賊害於人。以今運誠悉歸依，朝禮真君求懺悔。
　　志心歸命禮，訓留八寶，名鏤九州。忠孝廉謹以示人，寬裕容忍而接物，美教化而移風俗。玄之又玄，垂憲言以正人倫，道非常道和九天仙主萬法宗師至道玄應神功妙濟真君。
　　八寶訓留彰教化，懦夫立志薄夫敦。移風易俗厚人倫，亘古從今遵聖教。玄之又玄何可擬，道非常道更難名。端如麗日耀中天，澤被萬方咸拱仰。
　　謹按仙科第二戒云：不得殺害衆生，以充滋味。切念某多生以來，曾犯此戒。今禮真君，求哀懺悔。
　　臣等自從無量劫，犯於殺戮虐衆生。以今運誠悉歸依，朝禮真君求懺悔。
　　志心歸命禮，沉符水滸，標竹江濱。救下民疾苦之憂，助上帝好生之德。無一夫不被其化，使萬物常以如春。病者自廖，夭者使壽。和九天仙主萬法宗師至道玄應神功妙濟真君。
　　哀憫群氓多疾苦，沉符標竹向江濱。助施上帝好生心，務救下民多厄難。貴使萬方皆被化，毋令一物不常春。夭者壽而病者廖，咸處無為清靜地。
　　謹按仙科第三戒云：不得淫邪敗真，穢慢靈炁。切念某多生以來，曾犯此戒。今禮真仙，求哀懺悔。
　　臣等自從無量劫，淫邪穢濁敗真元。以今運誠悉歸依，朝禮真君求懺悔。
　　志心歸命禮，官居令尹職，署旌陽。值歲饑而民不聊生，供天租而計從何出。揆錢安得，俾治圃以服勤。瘞金令鋤，將貨粟而轉納。和九天仙主萬法宗師至道玄應神功妙濟真君。
　　官居令尹旌陽縣，不忍人心自樂推。適逢歲旱敢遑安，每慮天租何所出。民不料生烏有粟，瘞金向土役鋤園。令其獲寶貨諸人，應物自期來送納。
　　謹按仙科第四戒云：不得敗人成功，離交析親。切念某多生以來，曾犯此戒，今禮真仙，求哀懺悔。
　　臣等自從無量劫，敗人成功析離親。以今運誠悉歸依，朝禮真君求懺悔。
　　志心歸命禮，掛冠赤縣，訪跡丹陽。厭名利以汩人，傳道術而濟世。師投諶母，乃製錦以通誠。教授明王，即築壇而度法。和九天仙主萬法宗師至道玄應神功妙濟真君。
　　赤縣掛冠應不仕，故傳道法濟斯民。師投諶母錦通誠，教授明王言預譜。寶誥金丹併妙訣，銅符鐵券暨靈文。大阿三尺併親承，誓斷妖邪無憔類。
　　謹按仙科第五戒云：不得讒毀賢良，露才揚己。伏念某多生以來，曾犯此戒，今禮真君，求哀懺悔。
　　臣等自從無量劫，露才揚己毀賢良。以今運誠悉歸依，朝禮真君求懺悔。
　　志心歸命禮，班高太史，位冠都仙。皆云三千行之積求，孰識七百年之修鍊。是宜玉帝擢入金門，密運樞機，同扶造化。和九天仙主萬法宗師至道玄應神功妙濟真君。
　　七百餘年修妙行，全家拔宅上三天。玉皇飛詔賜都仙，金闕宣恩兼大使。斡運樞機承密旨，權行造化轉陰陽。保家安國利無窮，草木昆蟲咸鼓舞。
　　謹按仙科第六戒云：不得飲酒過多，食葷違禁。伏念某多生以來曾犯此戒，今禮真君，求哀懺悔。
　　臣等自從無量劫，食葷飲酒戒常違。以今運誠悉歸依，朝禮真君求懺悔。
　　志心歸命禮，神功莫測，聖化無窮。剪紙作牛，驅除水孽。化炭為婦，歷試門人。呼龍挾舫過金陵，擒蛟釘丁懸石壁。和九天仙主萬法宗師至道玄應神功妙濟真君。
　　廣大神通難比喻，億千變化更無窮。化炭為婦選門人，剪紙作牛驅水孽。以鐵釘蛟懸石壁，召龍挾舫過金陵。舟人駭遇獲長生，亦使紫霄峰愈盛。
　　謹按仙科第七戒云：不得貪求無厭，積財不施。伏念某多生以來，曾犯此戒，今禮真君，求哀懺悔。
　　臣等自從無量劫，怪責鄙吝不施恩。以今運誠悉歸依，朝禮真君求懺悔。
　　志心歸命禮，真常德性，妙用隨機。鑄鐵柱以鎮妖，齎金檠而還主。栢垂倒葉，松壓潰堤。七靖沿存，八荒永賴。和九天仙主萬法宗師至道玄應神功妙濟真君。
　　真常德性澄如水，妙用隨機疾若風。齎檠還主示其康，鑄鐵釘絞思弭患。松壓潰堤猶在壁，栢垂倒葉正當庭。立斯七靖向修川，亦使官榮民益盛。
　　謹按仙科第八戒云：不得交友非賢，居處穢雜。伏念某多生以來，曾犯此戒，今禮真仙，求哀懺悔。
　　臣等自從無量劫，居處不潔友非賢。以今運誠悉歸依，朝禮具君求懺悔。
　　志心歸命禮，祭丹幕阜，淬劍梅山。正巨蛇，吐氣以沖天，憐群氓惜身而無地。指揮兵吏，探巢穴以搜邏。嘯命雷霆，運火風而擊伐。和九天仙主萬法宗師至道玄應神功妙濟真君。
　　幕阜祭丹酬帝德，梅山淬劍礪英鋒。巨蛇吐毒氣沖天，百姓求哀聲動地。嘯命雷霆驅出穴，指揮兵史滅其蹤。至今骸骨積成洲，端為萬民除毒害。
　　謹按仙科第九戒云：不得不忠不孝，不義不仁。伏念某多生以來，曾犯此戒，今禮真君，求哀懺悔。
　　臣等自從無量劫，不忠不孝背君親。以今運誠悉歸依，朝禮真君求懺悔。
　　志心歸命禮，時逢歲旱，仙憫生靈。即飛南浦之雲，立降西山之雨。俾五穀以登廪，使萬國以歡心。時和歲豐，家給人足。和九天仙主萬法宗師至道玄應神功妙濟真君。
　　水旱凶荒雖數定，大仙多憫故鄉人。纔聞默禱一爐香，立降霶三日雨。年穀遂令臻上熟，黎元於此盡歡心。含餔鼓舞樂堯天，孰不謳歌真聖化。
　　謹按仙科第十戒云：不得輕忽言笑，舉動乖真。伏念某多生以來，曾犯此戒，今禮真君，求哀懺悔。
　　臣等自從無量劫，言辭輕慢舉乖真。以今運誠悉皈依，朝禮真君求懺悔。
　　志心歸命禮，仙門高弟，真眷華宗。諶母導師，蘭公上聖。日、月、斗三宮真宰。風、雷、電五百靈官。延真福地眾真仙，大釋洞天諸主宰。劍印玉女，左右金童。或執節以導前，或御車而在後。珂珮珊珊而步武，旌旗閃閃以排空。各生歡喜之心，同賜護持之力。普增威德，共證希夷。度諸有情，證無上道。
　　舉十方靈寶天尊
　　稽首皈依無上道，玉京山上大慈尊，臣今朝禮對真仙，身業無邊求懺悔。稽首皈依正真教，三十六部大乘經，臣今朝禮對真君，口業無邊求懺悔。稽首皈依師友眾，十方得道大神仙，臣今朝禮對真君，意業無邊求懺悔。稽首皈依三寶已，朝禮真君悉周圓。臣今願共諸眾生，同證希夷無上道。
　　舉志心發願
　　願眼常觀三界聖，願耳常聞妙法音，願鼻常聞道德香，願口不養辛厭味，願身精進行真道，願意休攀有想緣。臣今發願大仙前，異日他時臻聖果。發願已歸命禮，無上證真三寶。向來禮讚真君，儀範悉已周圓，三沐三熏，曲盡齊莊之敬。一瞻一禮，必蒙感格之私。俾罪花凋落而福果圓成，致善芽增長而惡根斷絕。今則瓊科捲軸，金磬停敲，鸞輿漸返於玉京，鶴駕將還於金闕。一心奉送，九章歌聲遏浮雲。再拜致辭億萬年，願依化日，稽首皈依無極大道。
　　諷經　回向
　　神功妙濟真君禮文竟