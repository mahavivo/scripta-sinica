太上洞玄靈寶宿命因緣明經 
　　經名：太上洞玄靈寶宿命因緣明經。撰人不詳，約出於南北朝或隋唐。《靈寶經目》著錄未出。一卷。底本出處：《正統道藏》洞玄部本文類。
　　太上洞玄靈寶宿命因緣明經
　　爾時太上道君宴景太霞之上，喻諸侍真曰：天地之大德曰元道，天地之寶德曰始道，天地之係德曰人道。三道合德，寶化隱存，虛无之元，皇化之先。女媧蛇軀，伏羲鱗身，陰陽混沌，造化未分。三聖相禪，五帝造端，道成德就，吉凶部分。光化敷流，漸生因緣，善惡之符，變動已然。太古淳朴，風教易因。中古漸偽，害賊滔天，表信不行，違道本源。禹德治明，監水之勳，為舜所舉，治勞山川，開通四瀆，濟度萬民，生受禪遜，歿治鐘山。太陰宮主，明監水官，天授寶符，過溺乃全。三寶之法，於斯昇化，善哉善哉，道乃宣焉。
　　道君曰：吾道高妙，幽顯易通，隨善而化，降致寶文。後世轉惡，篤無信言，相與流滯，深誤子孫，死遭三徒五苦，痛忍難言。每深念之，善惡當分，善德不修，橫罹罪怨。子勤修齋，永求得脫，身度諸灾，長保歡欣，得順教化，隆泰可言。
　　道君曰：吾憂念將來，生死罪福，宿命所纏，積善乃慶，福報自然，有道之精，得之亦仙度也。
　　尹生稽首曰：善哉善哉。今受戒文，宣流無親。堯存有舜禹，何等宿命，何等因緣，生而聖知，享祚永延，治水之勞，功見世間。餘有何故，屯否悴然。復何苦惱，楚痛不歡。復何厚德，乃為天人。有何陰德，剋定飛仙，不遭八難，保度子孫。今以叩頭流涕，請知因緣。
　　道君曰：善哉，善哉。子之所問甚是。來世之戒，子可具說。吾戒宿命因緣，生死罪福，灼灼甚明，惟願後世明承教化，天道無親，唯與善人。慎之，慎之。說如吾言。
　　道君曰：三界無上大道，神化一切，勉度羣輩，普濟眾生，得度五濁之世，功可言乎。今五毒方至，驅除天下逆惡，分別賢善，恐子墮落惡中，後生畜生中，為之哀痛，痛當奈何。
　　道君曰：當爾之時，君臣相伐，無善無惡，無大無小，無尊無卑，無師無友，悉受橫禍，身死名滅，萬無一遺。生不修德，遭此凶灾。內懷嫉妬，無有順慈，更相誹謗，相視亂迷，如此之人，墮落地獄餓鬼之中。生取一時之榮，不勤修福，防後世生臭惡，為人所困辱，屠剝痛酷，當可言乎。
　　尹生問曰：後生有劫數之殃，以何法訓之。實念群生，是可哀可憐，皆得善報者，由有大功，得生善緣，死離三塗五苦之中，長升福堂，衣食自然，可謂善哉善哉矣。
　　尹生曰：如聖君之言，請問人生有何因緣，得生仙貴，可願可樂。復何因緣，得生凡常人中。復何因緣，得生地嶽之中，苦痛難言。復何因緣，得生奴婢之中，為人所憎，苦惱不歡。復何因緣，得生賢貞好人之中，身口香潔，為人所宗。復何因緣，生麤醜人中，恒受憎辱，觸行不善。復何因緣，得生出優遊，為人所貴，常得供養，所願從心。如是之行，唯願告悟解脫之源，善得濟度，長受福珍，如此隆泰，苦熱不嬰。
　　道君曰：諦聽吾戒，思吾苦言，今為汝曹，具說要妙。其德之應，事唯有六。一者慈心不殺羣生，養活萬物，一切濟度，令得安全。二者愛念賢良，不行盜心，唯欲布施，濟卹窮貧。三者執心貞潔，專念精進，棄遠聲色，不犯法戒。四者誠信敦篤，不妄欺人，謹口肆過，不為貪濁。五者不妄醉酒，干穢清賢。六者執心畏敬，躬信有道。行此六事，得生天人之上，優遊飛仙，衣食行廚，為人所尊，得為師友。爾時之慶，道常頌曰：
　　不殺得長壽，無痛常離苦。一切受天位，身安得所怙。不盜常清貴，自然錢財聚。七寶為宮殿，歡樂當安人。不淫則不亂，身體常潔清。所生當端正，行德自聰明。不欺口氣香，言語常忠貞。所說出元道，談論使功成。滴酒不過口，無有謬誤事。常願見華實，得使天人侍。壽終昇天堂，二十五神迎。萬福自來降，光影恒煌煌。
　　道君曰：次復六事，得生人中。何謂六事，一者布施救困窮，心念恒苦少。二者持戒精進，不犯十惡。三者忍辱含容，不妄宣言。四者勸化愚頑，趣令敬慎。五者一心奉法，慈仁盡忠。六者好生惡殺，不妄為非。行此六事，得生人中，富貴常遂，所向如願，施布廣大，後世得生人王，萬國所宗。德行如此，道乃頌曰：
　　布施得大福，錢財自然來。所生常尊貴，傳世受歡欣。持戒常敦敬，奉受於九尊。精敬不犯惡，保得身長存。忍辱謙下人，嗔怒不形口。罵詈忍不應，祿壽常自然。精進不怠懈，念道常得真。所行合於道，壽終為天人。念真心不退，忠信不妄言。供養諸道德，所生無艱艱。能行此六善，輒得生為人。面色端且正，自然成貴身。
　　道君曰：復有惡緣七醜，死入地獄，被考億劫，無有極已。何謂七醜。一者不忠不孝，毀辱道尊，夭身傷殘，死落地獄中，被考數萬年。二者虛引鬼神，罵詈善人，身被灾考，嬰羅可言。三者毀壞神堂，不敬三尊，身被重責，楚痛在身。四者多疑少信，謂無鬼神，顛倒無道，裸穢三光，身嬰諸苦病，恒繫天牢間，動與百惡會，生子輒跛殘，夭墮地獄中，萬年被惡患。五者骨血至不親，孔懷相侵賊，謗誣於鬼神，濁慢不清潔，酷不信中真，以此被夭折，終不得命年，死落地獄中，苦惱嬰萬端。六者反逆不順法，械囚於父君，尊長不敬愛，口誦惡為先，形骸被屠剝，夭折不塞愆，後生被虎傷，殃流逮子孫。七者疸癩乃嫉妬，逮戾好強梁，咎惡不離身，遭逢被灾殃，死入地獄中，萬劫落鑊湯。惡事如此，道為頌曰：
　　慳貪不布施，私竊不養親。藏財貪妄貴，不救老窮人。妻子及下使，不衣視饑寒。端坐守財物，歿為餓鬼殘。身不見飽足，苦毒生瘡瘢。東西乞不得，家族悉滅嬋。造作弄口舌，生死被剝殘。洋銅灌其口，拔舌過身半。沃口強令咽，入腹腸胃爛。生時不念善，死歿被塗炭。疽惡輕凌人，被考數萬年。罪畢復身出，便為下賤人。元惡好殺害，盜竊反強梁。形殘入地獄，萬劫被灾殃。
　　道君曰：又有五惡，生出畜生中。一者犯戒竊盜，負債拒捍不還。二者淫愛內親，不敬天地。三者枉橫無罪人，輕誓不顧法。四者見彼善不好，聞惡輒相從，即身被酷考，灾殃流子孫。五者欺上罔下，事君不忠，處位乘勢，枉罔忠良，酷好屠鱠，生剝牛羊，痛毒不可忍，內懷如豺狼。凡此五事，死落地嶽中，出生為畜生中，生被五毒害，賢愚一是同。罪報如斯，道乃頌曰：
　　常行盜竊心，負債不肯還。殺生好田獵，非法作俗緣。執行無誠信，小言輒恚嗔。罪惡不自覺，好邪不信真。後生墮畜生，牛羊驢馬類。臭惡恒負重，如是考萬劫。內淫犯干逆，雷電所槌殺。死沒地獄中，倒懸被火粹，弄口謗真道，後生極苦難。洋銅灌其口，常抱饑且寒。
　　道君曰：又有五善，得為尊貴，眾人所敬，奉行天下，人心所歸。何謂五善。一者布施無愛惜，恩惠普流通，周濟救窮急，功德揚八方。二者供奉上道，敬事三寶。三者端意思齋戒，靜柔和謙下於人● 。受人曲辱，不求申論，道乃念己，上名昇仙。五者好鍊道氣，明信天文，委心任道，道恒在身，洞知九宮，剋成地仙，塵俗羣愚，謂之不然。於是之驗，道乃頌曰：
　　布施常不惜，普濟令眾安。即身受清貴，世得見昇仙。供養好道德，齋戒見真靈。靜念心不懈，七祖昇天堂。忍辱無嗔怒，生輒得正端。學問好道德，得為人中尊。行心能柔和，謙節下於人。救急度危厄，剋得延命長。敬奉靈寶戒，明練九宮道。委心信虛无，壽與天同老。
　　道君曰：又有五惡，常生卑賤人，為人奴婢。何謂五惡。一者驕慢，不敬二親。二者剛悖，心不恭恪。三者放蕩，不禮三尊。四者自專，盜竊在身。五者負債逃隱，違捍不還。是為五事，常生下賤人，為人奴婢，槌打困辱，恒抱饑寒，生不充足。道乃頌曰：
　　正有癡愚者，驕慢於二親。無有恭恪心，後生卑賤人。見寶不恭禮，違突於長者。執行不慈孝，後生為奴婢。衣食仰於人，驅打無晝夜。受生恒苦惱，死不得免度。放蕩好淫色，至不信鬼神。後生受饑凍，所作逢艱難。負債反呎詛，貧苦罵先祖。後生作牛羊，為人所困苦。
　　道君曰：又有好德五事，常見善緣，得生人中，口氣香潔，身心常安，為人所敬貴。何謂五德。一者至心好信真，生不欺罔人。二者誦經行道，專心無二。三者勤心齋戒，好樂仙道。四者教人行善，不為非惡。五者敦篤慈仁，周濟急難，多信不惑。斯之五善，並生貴人之中，口氣香潔，不妄犯非，心意常安，為人所宗奉，終身不貧，積功之久，漸見天仙。善報如斯，道以頌曰：
　　篤信好生道，慈心常哀哀。素餐身清潔，化後登天機。恭奉於三寶，不驕於二親。至誠不欺詐，是行忠孝人。謹口不妄語，行心周一切。勸人遠罪目，念法不違戾。周窮救危急，功德甚重大。增筭益年壽，終身受欣泰。結友行義弘，相敬如父母。閉惡揚善德，孝悌感神靈。
　　道君曰：又有六不祥，所行既無道，惡穢墮在身，形骸卑且悴，出輒逢饑寒。何謂六惡。一者期弄無誠信。二者至不信真道，聞法輒欲壞，素無好善心，恒被誹謗言。三者不念善戒，調弄真人。四者穢辱長老，所行多端。五者毒心凶悖，讒佞善人。六者心恒念惡，無端恚怒，得生賤人，常抱飢寒，給人驅使，晝夜無寬，身體臭惡，常不得欣。道乃以頌曰：
　　欺詐好妄語，常無至信誠。心口自相反，恒受穢辱形。悖惡好誹謗，死落地獄中。洋銅灌其口，苦毒長冥冥。湎酒好罵詈，不信有鬼神。鐵鈎著其舌，痛惱當可言。脫當生人中，口氣常腥臭。為人所憎惡，眾灾所尅注。惡念常遭逢，所向遇罪刑。無端橫嬰羅，痛毒靡不經。死復還地獄，後身作畜生。輾轉五毒中，愁惱憀辱生。
　　道君曰：又有五德，所生得好處，常在道法中，眾人所敬重，所言無不從，積善滿五百，後身見仙公。次生得作道士，好學多開通。上願五德者，上與希微同。一德樂仙真，奉敬事三寶，詠經行法輪，周遊還劫老，上香存虛无，昇度離苦惱。二德仙賢遊，功德為身保。三德願人中，明鍊三元道。四德頌上清，不食自充飽。五德遊虛空，罪滯一時倒。善報如斯，道以頌曰：
　　奉敬歸三德，宣化勸善事。願得見仙賢，長得真人至。願撫一切賢，與我等無異。吾我心平蠲，練練道百誠。晝夜勤修學，智慧為天人。尹生西地化，普使知道真。篤好思仙真，積念無不同。先願昇虛遊，上與希微通。積善不厭多，布惠勿恡惜。功德感仙真，自然降丹藥。
　　道君曰：隨世行是法，復出三界道，法一為上清，飛化契洞真。次為無量劫，分身號如來，根同化小異，後教極邊夷。十方法中國，難化是成西，道吾為老氏，携導尹生時，口吐五千言，練胞一十年，周天乃三匝，會合全福基。唯我道行善，見而深慎之。
　　太上洞玄靈寶宿命因緣明經竟
　　● 明經：當作「妙經」。
　　● 案此處當有缺文，缺第四條目。