太上虛皇保生神呪經
　　經名：太上虛皇保生神呪經。撰人不詳，似出於宋元。念四官呪語求太上虛皇及五方神靈消灾保生。一卷。底本出處：《正統道藏》洞玄部本文類。
　　太上虛皇保生神呪經
　　太上虛皇，開散玉庭，金房晃曜，翠臺鬱青。我設三道，滅鬼生靈，我能無死，亦能無生。長生自在，迥老返嬰，魂魄受鍊，五神安寧。迴飇車輪，北謁玉清，升入太無，與日合明。遂成真人，五帝合并，三元所告，萬神咸聽。洞玄三昧，無量真靈，羣仙侍衛，名列玉清。洞真玉虛，無中之無，道中之道，神化須臾。洞神靈應，法象有為，驅邪滅惡，運轉璇璣。東方保生，青童神靈，正一守魂，克保昌齡。南方保生，固氣赤靈，萬神無越，使我長寧。西方保生，侍魄白靈，辟除妖氣，令我利亨。北方保生，通利元精，五氣真符，使臣長榮。中央保生，主我身形，飛行自在，天地齊并。遊觀太虛，上朝玉京，下袪祆魅，福惠羣生。
　　太上虛皇保生神呪經竟