洞玄靈寶本相運度劫期經
　　經名：洞玄靈寶本相運度劫期經。撰人不詳，約出於南北朝。係《本相經》缺卷。底本出處：《正統道藏》洞玄部本文類。
　　洞玄靈寶本相運度劫期經
　　靈寶天尊昔於洞浮山中，謂道士炎明曰：汝居此山幾何也？
　　炎明答曰：弟子自住此境三百萬劫。
　　天尊曰：汝住是境三百萬劫，叵有何奇章異種之物乎？
　　炎明答曰：自居此土三百萬劫，蘭林不衰，鳳鳥不死。其林樹葉有天景大混自然文字，九色鳳鳥恒食樹葉。其鳥晝夜六時，吐其異音；其鳥鳴時，國中男女皆望音而礼。舉國男女各面有金容，壽命三十六萬歲，無有中夭者。其國中有一火鍊之池，其水蔚勃，礼服而激，形狀有似天景大混之文。國中男女三年一詣火池，沐浴身形，不知因緣所從而來。其國人民不知三寶可奉，不知造惡，任化自然，亦如鳥鹿之徒生也。唯願天尊告其因緣所從而來，令諸國人悉得聞知。
　　天尊告曰；此土男女無辜、壽命長遠而無中夭者，吾昔在赤明元年，於此土中撰天景大混自然文字，以火鍊其字形，流精水池，故有字形。國人男女三年一詣火池，沐浴身形，即飲其水，腹中三年調節，故人命壽長遠，以此天景大混自然文字故。尒時香草拂拭，天文化成蘭林，其葉文字以本有之。故葉起天文，鳳鳥食之，故能長命，其音麗雅。汝知不乎？從今以去，天運當促，真文還收，太芒上京紫微宮中。其後，人命短促，五濁躁競，眾邪野道競來擾亂，國主貪暴，兵革妄興，疫氣流行，助其威虐；人民疾病，死亡狼籍，是男是女，任命生死，不以道理。吾哀之，故為撰其文字天景大混之科，歷國說法，出法度人。若有善男善女修行道德，永度惡世，取於將來無為之福場。
　　炎明曰：此事久遠，非是淺智愚情之士所能分別。今日聞說，得知本始所從而來，一生之幸，無喻可匹。
　　天尊言：天運當促，真文收還大羅之外，玉芒玄臺紫微官宮。五濁躁競，人命轉促，眾邪野道，競來擾害，人民疾病，死亡狼籍。如斯之苦，無可怨之，唯有礼拜燒香，願度惡世，求將來世無量之福場。如有斯業，可以均之；復有餘業，可得免脫，後獲大福乎？
　　答曰：三寶者，道之元，度世之本。三業者，神真之徑路，萬聖之所由。長齋者，真仙之上業，斷結之本始。布施者，無窮之道場，七寶常自然。如五戒者，安樂無終患，人道常不絕。四十五念者，大慈之業明，始終別三惡。造屋者，安靜無量樂，宮殿常自隨。供養者，行坐無飢乏，天厨常自然。濟人渴乏者，去住常安穩，始終無他苦。橋梁過度者，臨難不以難，天神常扶持。捨施者，天神空中喜，道士殊丹誠。唱道者，行來常如意，生死得人主。一切諸業者，莫不得如意。人能行如是，意從無不達，心注口必書，徘徊必馳之，心口行相從，和光神必周。情逆其相違，百向無人可，雖假得微恩，天必還奪之。行學從意浪，徑違必墜坑，攝之嶮#1五內，遣欲投巨海。塵至想炎煩，正念孤獨存，不得躁外煩，毫染不得加。微受想奪人，本志心泯塞，百煩毫孔開，悉納無上法。用之便用之，不用便不用，生之何生之，不生為不生。學士不思審，魔欲無疑之，付行良擇用，馳路且夷止。始終無朽敗，神怡助道之，功立事亦成，道王其歡之。授記無上鄉，湛而無邊知，永辭百煩苦，萬真同神慧。
　　炎明問曰：當來儻為五濁惡世，眾邪野道、一切眾橫擾亂良善，疾病死亡，不以道理。蒙天尊言：造諸功德，修行道法，功普成就，得度惡世一切眾生。為生官逼迮，上擾下給，苦惱眾生，進不及功，退不兔死，官事疾病，競來威虐。如斯之厄，奈何免脫？夫聖人大慈，應濟世苦，豈不勉之，豈不勉之。
　　天尊告曰：善汝之所問，甚要甚妙。諦聽，諦聽，語汝諸苦濟厄之法。昔者赤明元年正月上寅，天光悉朗，日月吐暉，靈風掃塵，山嶽藏雲。出是法時，知當來運終劫末之世，兵病流行，人命短促，致開紫微上宮延生度世不死之法，濟厄救苦拯難之道，故說神呪經十卷，救濟眾生苦厄之者。若有眾生遭諸疾病、官事刑獄、一切眾橫者，有能讀誦、至心受持、書寫供養，將來往生兜術，徐來勒一時同出，能遷見世，永終康吉。若有眾生遭諸苦厄，不能及是神呪經十卷者，誓魔、呪邪二卷，二卷不可無也。假使力不能及，一卷亦可免度厄難，見世平安。何以故？此二卷能召三十五大魔王、三十六世大邪鬼，威誓六天鬼神，無不威伏。若有不如神呪之法，能令魔王入淵，能令魔王入火，能令魔王萬斬，頭破萬分，不以為謝。復有藥王藥盛，恒歲以雪山採藥，採合藥草，和合擣篩，救諸病苦。若有眾生遭諸眾病苦厄之中，不及湯藥，但當一心思惟二藥，真人造諸良藥醫治百姓，皆得差愈。但當正思正念，病可差除；若心飛馳，不加正念，不能差愈。復有元陽上部七仙真人、六神仙人、十三過去得道真人名號，臨有厄難不能免脫，但當至心呼其名號，十三真人亦即來應救護，是人悉得平安。若無至心，呼之萬遍，不能降致神真也。此元陽上品濟人厄難，救護世中苦厄眾生。若有眾生無男無女，有能至心受持、書寫讀誦、憶念是經，有願悉得。復有靈寶無量度人上品，有能書寫讀誦、齋詠是經，有願無不如意。何以故？斯經諸天隱韻之音，尊妙無量不可思議，若有眾生病疾死亡、官事刑獄，有能建齋讀誦十遍，亡者去離幽苦，上昇天上，受福自然。若遭厄難，能呼三十二天名號，至心祈願，無不解脫。復有太清二十五真人名號，亦能濟人厄難，不可思議。復有大洞真經六天魔王諱字，亦復濟人厄難。無量神經十二真君名號，至心稱誦，亦復濟人厄難。復有三昧真經九天名號，亦能濟人厄難。復有道德節解五藏真神名號，至心呼召，附衛身形，安鎮魂魄，能使神爽安定，不遭眾橫，悉得如意。若能思念無量至無邊億，所向之時，思之念之，號之呼之，無不允合，皆得如意。
　　炎明曰：一切眾生作如是念，作如是思，稱呼聖人名號，得度厄難，一切蒙恩。但以眾生不信斯念，不信聖人之有名號；遇於眾橫苦惱之中，方思玄業，委身道門，至心稱其聖人名號，有功感以否？
　　天尊答曰：有。何以故？貴其初心，尚其後果。能有身心具發，可謂美矣，豈有無感功也。鍊陀人不信功德，任命生死，不知因緣輪轉福報，而不經懷諸部經典，謂之虛言。遇一餒士贏瘦欲死，路見懷矜，甚無已已，扶將到豐，飲飴過糜。食一以畢，顏色暢悅；食二以訖，走力充足；食三以竟，辯口通說；食四以足，智力自然。餒困得濟名號與命，三日五食，五德備矣。斯人即名書東華，落死北簿，食信慈心。其果如是，而况遭厄思聖濟度。夫聖人常臨難接人，不窮無智，恒以德報怨，授化有心。其人前雖無親，思附丹誠，豈得不應者乎。譬如谷神，咨無不對，豈擇聲而授者乎。聖人之應，亦復如是。
　　問曰：若善男子修行三業，諸法亦備，萬善普全，思慮亦盡，其道如何？
　　答曰：十仙記矣。何以故？眾行普備，盛德誕彰，累煩滅除，功盡記矣。
　　問曰：若有女人修行三業，諸法以備，萬善普全，思慮亦盡，其道云何？
　　答曰：降授一形。何以故？女人前功卑，故生在女身。今合功行並備，功書名記，無可奪之，要須轉女化男，乃就此果耳。
　　問曰：十仙可一起而成？復有轉輪？
　　答曰：一仙、二仙，乃至十仙，皆有次第，未可等而同輪也。何以故？或有凡夫，而行十仙；或有聲聞未悟，不能行一仙者。是以行有精麤，見有遠近，所用不等，各由心也。
　　問曰：學士之法，為數身數心，數行數功數年。若修其身，未必苦勤；若依其心，未必數身；若計其行，未必細心；若計其功，未必苦行；若數其年，未必翹勤。進退之宜，不能明了。惟願天尊告其未悟，令諸眾生悉得解了。
　　答曰：自心不數身，計功不計年。何以故？學士乃至兆身，而不一果；乃有學士起一室而行道，以成一仙。是故計功因心而起，因心而數其功，因行以致其真。
　　問曰：天下萬物，都由道氣而生。既有其生，皆應有〔命〕#2。土水石鐵，獨無命乎？
　　答曰：此四事者，有性而無命。何以故？有性而無命，無命者，以無血脉汁色，是以有性而無命也。
　　問曰：人所以十微？草木所以八微？
　　答曰：以無意行。
　　問曰：道所以獨清？
　　答曰：清者，萬行足而無垢塵，故曰清。自道以下，皆未清。何以故？外無所彰，內無若塵，其性淡然，而無虧盈，毀之不滅，譽之不榮，撓之不濁，澄之不清，淡泊虛無，無有及之，漂流無滯，稱之日清耳。
　　問曰：道何以稱一？
　　答曰：名道者，無為無不為，高而無蓋，下而無底，上無復尊覆，下無復卑承；無匹無偶，無譬無喻，淡泊虛無。萬聖之祖宗，乃至世界恒沙尊神，莫不宗述以成至真。是故獨標聖外不可思議，而無草徒，故稱之曰一耳。
　　問曰：何以稱之本相？
　　答曰：本相者，經號稱耳。何以故？本者，道教開敷，啟曜聖藝，踐起法場，流通之始，故稱之曰本。相者，道法開闢，像教眾生，形踐三界，光明振暉，十方眾生得蒙威相之功，故稱之曰相。二名肇建，開張之首，一切萬真，莫不宗受。得道之本，成就之始，故稱之曰本相也。
　　問曰：天地所以生成？日月所以布立？眾星所以列宿？
　　答曰：天地初生，人命長壽，而無惡心，道炁純化，無為而治。世王煩耗，民漸生惡，道炁澆浮，天運漸促。天魔下降，野道橫行，國主尅暴，兵殘民命，疫炁流布，助行威虐，傷胎落子，無辜縱毒。天下無憀，皆遭兵患，男曠女怨，面有憂色。雖有豪家，賦稅蕩盡，男失其娶，女失其嫁，男女失時，上徹天靈。使陰陽失度，水旱交并，灾霜雨雹，傷害五穀，人民飢饉，各離鄉僑，遞相陵奪，更相吞食。或有淫蕩之男，不時之女，私行號令，共相呪誓；或於日月星辰之下，或於山河社祠之邊，迭相疏誓，棄門蕩戶，以臨證驗；真神毒鬼，因誓攝錄，生男墮傷，生女便夭。天下鬼兵，助行威虐，人民死亡，不以道理。盜賊競興，吏食百姓，窮民呼嗟，正怨上天。漸漸夭促，命延不久，壽不過三十歲而終，男年八歲而陽，女年七歲而陰。當斯之世，天運促急，共相渾濁，不可稱記。炎陽涌陰，激結相迫，陽毒陰怒，生火江海，劫燒乾坤，萬物灰揚，上無天色，下無地淵，上下譊豁，混然空蕩，濫風鴻鴻，赤炁彌張。方遣授記之賢，持爐籥，排托施張，彫造乾坤，清炁上昇為天，濁炁下降為地，清布陽道，濁布陰道，步天量地，制作東西南北四維，上下中央。方遣巨靈胡亥建造山川，五嶽四瀆，通之海源。授記賢主，玄中養以靈寶真精，凝成日月星宿。日主陽道，日行一度；月主陰道，月行十三度；三百六十五度一周天。日圍千里，月圍一千二百里，天地相去一億五萬里。崑崙山處、於土中，凡有八十一重，亦名八十一天。崑崙四面，即名四天下，天王主之，上承帝一。崑崙者，四海之源。何以故？四方大海出於山下，旋流四面而去，湛於淵。其淵探三百三十六萬丈，縱廣三萬六千五百里，上合天度，須人主之。此海廣有大龍王三十二頭，上承阿耨龍王、諸天神龍百萬之數，及諸龍子，亦無數量。崑崙之山，一高地一萬五千里，有地神仙人，車道從東北甲地而上，西南庚地而出。其申一徘徊十二帀乃達其頂，上凡有三百三，十六萬里，神仙車牛於今在也。天地。造化，萬物有形，周而復始，亦如十二月法。所以地山之高，崑崙為之最高。崑崙之南三十萬兆里，復有崑崙之山，東西南北亦有無量不可稱計一日月所正一崑崙，名為四天下，更不及諸方。從崑崙至崑崙，滿千數之為一；從崑崙至崑崙，滿千數之為二；從崑崙至崑崙，滿千數之為三。其數滿千，小數始一；從小數一起，其數至千，始名一小千。從小千數至滿千，始名為一；從小千至滿千，始名為二；從小千至滿千，始名為三；其三滿千，中千之數也。從中千數至滿千，始名為一；從中千數至滿千，始名為二；從中千數之至滿千，始名為三；其三滿千，名為大千。些三千世界，十仙所主，化見神智，具相威力所能及也。是以世界無邊，聖智無極，載眾無頭，道力無修，一切含形悉得生活，德無所宗，獨立無喻。
　　問曰：天尊所說天地運終劫數盡矣。造化萬物，乾坤更始。崑崙巨海，廣狹高卑具以說之。運阨之難，幾年一終？灾會之艱，幾歲一遭？唯願分別。
　　答曰：天地一成，乃至終盡，其中有三元九阨、大灾小灾，其運不可移。何以故？但數終矣，故不可移。所以者何？三元者，上中下也。一元三阨，數終叵易，凡有九阨，天不能改，地不能易，其數定矣。何以故？上元之上，九九八十一萬年而終；上元之中，八八六十四萬年而終；上元之下，七七四十九萬年而終：此上元三阨交運之數，故不可奪。中元之上，六六三十六萬年而終；中元之中，五五二十五萬年而終；中元之下，四四十六萬年而終：此中元三阨交運之數，故不可奪。下元之上，三三九萬年而終；下元之一中，二二四萬年而終；下元之下，一萬年而終：此下元三阨交運之數也，故不可奪。此是三元九阨，數期叵違。九阨之中，一阨三灾六害，亦不可卻之。三千年一大灾，人民死亡，骸骨不收。千年一灾，人民半死，骸骨亦不收。百年一灾，兵起滿野，人民亦有死者。些三灾，其數既至，不可改禳之。六害者，三百六十年一害，三百年一害，二百四十年一害，一百八十年一害，一百二十年一害，六十年一害，凡有六害，不可禳卻。六害之中，復有三小灾。所以者何？三十年一灾，牛病五穀貴。十二年一小灾，賣牛馬，糴食儲。六年一小災，布絹賤，米麥貴。恒以此度，不可卻之。凡此三元九阨、三灾六害，皆不可禳之。智人審之，可避而去之。若小灾，飢饉不熟，貯穀備之。是以賢人就有德，去無道，逐福地，離湯火，故始終無殃患也。故天下皆亂而賢獨安，天下皆飢而賢獨足。是以賢者觀時來，知吉凶；審年數，避禍難，故終無患也。是以君子逐賢而居，果有利益；小人就土地而處，果有覆沒之患。故須逐賢者也。
　　炎明曰：受恩。願問餘解。大千之載，一切眾生悉有道性，雖有其性而無其真。當運滅盡，其性如何？
　　答曰：滅盡運終，一切眾生普生慈心，志存道場，當斯末劫，周時得道。唯有種子泡生而漂，終不死也。何以故？以重其種。故一切萬類，亦留其種，終不普昇也。
　　問曰：如諸眾生普得道真，與大道同體否？
　　答曰：一切眾生，得道成仙，號曰世尊，於此稱盡矣。唯有大道之氣，可得之耳。云欲合同道量，未之有也。何以故？譬如飢人羨飽，得飽，飽而忘飢，是以真人起於不足而忘於乏，得足以忘不足。
　　問曰：道性可見否？
　　答曰：不可見而可見之成之。故可見未成，觸目而不覩。何以故？一仙真人視道性萬分，始得見一。自聲聞、圓覺，知進而不覩。知進者，諸漏已盡，更無煩惱，神通變效，學士所不能及。故知進而忘其退。四道尚知進而不知退，而況於二士乎。
　　問曰：三道果人俱有果行，其漏何以不除？
　　答曰：三道果人，有時漏而不忘；一道果人，妻子眷屬未相去離，憂念眷屬，不能斷絕，故為漏有顧進退。若有之四道以上，日昇于辰，必至盛午。何以故？無漏無顧，是昇于辰，亦向午也。是以悉存而不忘，故譬之也。
　　洞玄靈寶本相運度劫期經竟
　　#1 嶮：疑當作「斂」。
　　#2 命：底本無。據文義補。