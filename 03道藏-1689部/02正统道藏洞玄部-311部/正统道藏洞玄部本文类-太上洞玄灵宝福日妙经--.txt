太上洞玄靈寶福日妙經
　　經名：太上洞玄靈寶福日妙經。撰人不詳，約出於隋唐。言齊戒日期。一卷。底本出處：《正統道藏》洞玄部本文類。
　　天尊言：善男子，善女人，欲得過去見在未來三世之中，不墮眾難者，至心受持此經，及諸福日修善建功，見身安樂，命過飛天。
　　天尊言：正月、三月、五月、七月、九月、十一月，此長齋月。能畢是月修齋者，見身仙度，舉家康泰，七祖無為。
　　天尊言：正月七日，天曹遷賞會。七月七日，地府度生會。十月五日，水府建生會。是三會吉日，能於此日長齋者，萬劫家門不遭瘟氣。
　　天尊言：正月十五日，七月十五日，十月十五日，是三元齋日。能於此日長齋者，延壽益筭，不見眾苦。
　　天尊言：正月一日，天臘。五月五日，地臘。七月七日，道德臘。十月一日，民歲臘。十二月遇臘，王侯臘。每月一日、十五日、甲子、本命、庚申日，有人能於此日長齋，誦詠經文，無願不會。
　　天尊言：每月一日、八日、十四日、十五日、十八日、二十三日、二十四
　　日、二十八日、二十九日、三十日，是十直之日，長齋者，生死受福，萬劫安樂。
　　天尊言：立春、春分、立夏、夏至、立秋、秋分、立冬、冬至，是八節齋日，行道持戒，長齋誦經，居門欣慶，七祖歡樂。
　　天尊言：能於福日長齋，萬劫無殃，見世安樂。若復有人，自能書寫此經十卷，除罪萬劫。百卷，魔王護念。千卷，飛行，眾邪魍魎、五部瘟疫不過門戶，當境善神，常來利益，前劫今劫，罪皆除滅。能為善人書寫受持者，福報無窮。若復有人，臨難鬥爭，虎狼毒蟲怨結，惡人征戰，生產及是風波盜賊，諸所疾病，即欲壽終，誦詠是經，上聖飛仙，馳來救度，一時解脫，無願不會。此經是至極真人受持之本，得道之宗若見斯經，受持誦詠，無不仙度。不見是經，無由得道。於是眾等聞是說已，稽首禮謝天尊，信受奉行。
　　太上洞玄靈寶福日妙經竟