太上洞玄靈寶八威召龍妙經
　　經名：太上洞玄靈寶八威召龍妙經。撰人不詳，約出於南北朝。靈寶經目著錄未出。原本一卷，後分為二卷。底本出處：《正統道藏》洞玄部本文類。
　　太上洞玄靈寶八威召龍妙經卷上
　　元始天尊言：赤明始開，混沌始分，元綱流演，高上所撰，龍漢冥蒙，赤字輝爛，自然天書，微妙難論。處於玄之又玄，號為海真，龍王丈人。海真之王，是海有真，位在其中，星氣所蓋，以號玄源。一百八十靈海，各有萬餘洪泉，泉通於水囊，衝造三十二小天。其時欲滅，山海一傾，八威吐毒，水火欲生，海遊輪轉，山嶽激崩，龍王縱壑，蛟虬翻洋。龍王從官，三官諸君，分別有道，記詔泰玄。海真亂作諸海，閉塞洞門。靈寶天尊，元始高上真人，已召八威，制伏龍王。赤字玉訣，其中有文，可度生死，蠢飛眾生，明可寶祕，灾眚以禳，千日用習。歲建日子午行道，燒香轉經，呼召八威，龍王丈人，聞經歡悅，低頭閉眼。有受召經，不遇灾眚。八節登嶽，四時投淵，大小劫至，以符投津，龍王奉迎，鳥母引接，上造玉京，提擁玉皇。
　　元始天尊言：三十二天凡有一百八十海，又有嶽海三十二水囊。龍王丈人遊觀海嶽洞淵之中，見有可度，見有可仙，演造《八威召龍龍王却洪滅炎妙經》。常為行術，自得延年尸解，免脫十苦八難，拔度七祖，上登南官朱陵林中，自然飲食，死骸還神。
　　元始天尊以高上玄度真人八節日登山召諸海龍王丈人誦八契并召文及符
　　隨節用，立春之日用青繒九寸，丹書州郡縣鄉里年紀，所封先生名，某甲佩三部八景，天仙地真常在身中。乞某今立春之節，奏名泰玄，削除死籍，斷絕罪根。
　　立春日誦四方詠，用法召文如前。
　　嗟呼龍漢尊，勇猛高神王。洞淵諸靈寶，以召龍王君。魔王丈人主，元始元聖神。
　　制威住八毒，滅洪止炎煙。逍遙虛無散，身生水火光。大運會開度，彌劫為一齡。
　　春分日誦，并召文及符，用如上法。
　　淵通龍到尊，水母承飛雲。諸虛靈嶽沒，蕩蕩無一存。赤鎮絕堈嶺，東井伏華津。
　　玄和諸玉女，靈妃六甲人。空洞不進賢，靈皇還九玄。勤敬高晨業，以度得道尊。
　　立夏日召文，用絳繒八寸，丹書如上法。
　　赤明玉字生，大微劇鬱羅。正光佩雲景，相好不為多。化遊人中道，至真誰是家。
　　乞免五難中，制召諸天魔。龍王銜符出，諸海成塵沙。靈嶽不崩陷，福地更鍊胎。
　　夏至日召文，用絳繒八寸，書如上法。
　　虛皇承靈飛，太霄九玄上。風雲隱宛微，講誦五嶽匠。福地在河澗，靈山有洞尚。
　　仙芝多妙藥，鍊服生光相。分布諸寶園，珠玉鎮靈藏。硨磲精琉璃，琥珀金剛鏡。
　　立秋日召文，用白素六寸，書如上法。
　　煌煌太白宿，苕苕峻嶒嶺。龍王决天河，諸海一時并。三十二天真，各佩威龍經。
　　以過後龍漢，學者登玉清。觀行吐毒狩，漱芬灌冠纓。浩浩無窮崖，幽遼遠大靈。
　　秋分日召文，用白素六寸，書如上法。
　　劫運諸天交，大象不復生。十方靈寶尊，訖號真人形。三洞奉道元，真妙高上經。
　　佩者入空虛，誦詠都泰清。道為真中尊，以度不窮齡。至真歸是無，學修飛上清。
　　立冬日召文，用皂繒五寸，書如上法。
　　靈鳥亂龍漢，鳳虬不復降。福首三台宅，號位真悲忘。靈嶽至學士，佩笈參師匠。
　　持以游詣樂，消魔誦明鏡。三元元始宗，演造龍王召。八威毒氣散，諸海無涌遼。
　　冬至日召文，用皂繒五寸，書如上法。
　　大明照十方，諸天各欲崩。靈業大乘宗，諸海發洪波。上造玉京基，下至淵洞鄉。
　　蠕飛蠢動類，一切隨路行。群魔更束帶，受誡修寶經。輪轉變自然，體有無等形。
　　右八節誦，各隨節誦之。
　　四時召文法。
　　四時之日，春甲寅、夏甲午、秋甲申、冬甲子，投水簡，用金龍一口，碧珠二枚。西水東向者，是靈海源也。正向北方，誦契三過，以龍珠相連，朱書青繒置水中。更重勸百八十靈海大真八威，不得放毒，龍王銜符，即爾響到。若不見形者，此水自有異聲涌浪，即是靈。應修之三十二年，八威奉迎，龍王導引。
　　重敕法召文儀
　　太玄、太素、太微三元君，元始高真，上景先生，玄和玉女，靈妃夫人，某甲先封某海神王，以護淵通天洪漏水灾。今以某時之日，奏責金龍碧珠，以脆先君，乞上名帝籍，削除死根。
　　四時日投水簡，赤書青紙，以北向誦四契梵天音
　　太玄太素太微君頌第一
　　太上洞玄文，三元靈寶真。元始吐玉訣，是為上古言。八威從毒氣，誅滅妖俗塵。
　　正道有空洞，高妙元氣尊。瞬目過六度，騰身參泰玄。百八十海沸，龍漢開洪門。
　　淵通諸漢首，人鳥靈嶽根。虬獸蛟鯨勇，浩浩守洞文。觀見學仙客，蹊路放炎煙。
　　催促鬱儀綱，收錄結璘晨。陽光不復朗，陰精不復明。百六陽九盡，大小劫更生。
　　三元君頌第二
　　八威龍王神，住世無姓生。從氣吐八毒，不度無道人。愚類不蕩除，俱會五苦庭。
　　橫屍諸國土，白骨暴路間。靈嶽多俗穢，盡是憂惱臣。存時不修經，聞法耳不餐。
　　勤競滅蠢類，蠕飛諸眾生。前身受是對，今乞免罪名。
　　元始高真頌第三
　　蕩蕩龍漢宅，朦朧靈嶽冥。遼遼諸天府，混沌始氣生。寂寂幽洞宮，峻嶒靈真庭。
　　飄飄高仙士，清諍本業銘。龍鱗處淵源，虎豹藏攏田。不見學至師，還聞苟且聲。
　　饑咽餐元氣，渴飲玄玉精。持養枯骨質，以度不窮齡。
　　上景先生頌第四
　　溟涬豁落宮，誦泄浩無崖。列宿一時倒，星辰化為逸。禁元根莽莽，丁皇無堪基。
　　沉浮任運轉，焦枯各有時。蕩旦無無遂，萬劫復更來。人肌欻倏命，至法度我灾。
　　迴遷虛皇路，億歲是一時。身佩八威策，以消八素灾。
　　元始天尊從龍王丈人，龍漢諸真，八威牽引，龍鱗虎豹，獅子辟邪，虬蛟鳳鵠，鴻鷺雝雝，而來俱會南陽洞臺七寶宮中，上觀洪崖。其時清虛澹泊天尊，演召八威龍經策文、符圖讚誦，以授未悟，明案修祕受法，寶玉得傳，祕之祕之，輕洩滅身。
　　八威策文，修靈寶齋，佩此策章，群真嚮引，魔王不干。
　　八威策文法。用真檀長八寸，廣四寸，白地錦衣，長尺，廣四寸，囊盛。齋時佩身，三部八神在左，策文在右。
　　策文裏朱字，皆使方正。
　　上古上皇元始天尊、始生元君、元素太真、太素元一君、三素高神、靈寶元始君、元始丈人大帝、玉清神師景陽先生、泰清玉歷太真大聖大仙君、五嶽地仙、靈山道君，某甲本生某郡縣鄉里，屬某天，被某宿，封某嶽先生某官道士。伏聞八威神策，以召龍王，元始生養，特蒙高真，賜為封合，上名帝籍，削去死根，威神侍衛，群魔却行，周歷諸海，任意縱橫，如文律令。
　　策文外符。
　　百八十海精龍王丈人真形。
　　度大小劫盟文，元始演。
　　上古高上丈人、太上大道君、元靈老子、無量道尊、東府太上、南極丈人、西靈洞母、北玄真人、中宮太帝、黃老元君，同遊會淵通宗飄竺落諸天龍漢間，清虛靜默，記輪轉運度劫數。眾始遣玄和玉女、靈妃夫人各十二人，賚太上洞玄靈寶大小劫天地運度八威策文，以召龍王，變化空洞，以鍊真神，導引生圖，安鎮二十四真神。其經高妙，授與白石空洞玄度真人，修學以付高上道君，傳玉仙金母，金母傳無上李夫人，夫人傳北極老君，老君傳上景先生，先生傳太和王君。王君等學，各經數龍漢，經還洞鄉，隱不復出。學太上洞玄靈寶經者，百無一。上皇之時，高上老子演，置種仙使飛天人，賚太古元始天尊三十六部妙經，封置五嶽靈山洞中。人間有至德者，自見其文也。至東晉成帝元年七月十一日甲子，十方靈寶天尊眾真下降，開洞經演法度人，乃授成帝此經。上登十絕，遺文世間，化度一切明按祕也。成帝受大小劫諸經，盟信法物，黃金五兩，金環一雙，五方紋繒，金龍一口，玉魚一口，碧珠二枚，博山香爐一口，地布一張，白銀十兩，上廚九人。亦七五三盟，法用此信，以脆元靈老子、始皇天尊。作壇在崖石上，使遙觀靈泉，遠世人。壇成，法師東向告盟：受者弟子某州界土穢氣胎生蠢類，遭遇元始，加潤和氣，得盻妙文，今奉齎法儀，蒙以告盟，億祖為誓。
　　弟子某郡縣鄉里，某號某甲，年若干歲，甲以下生穢質，被銜靈和，三元所載，三洞所養，未知宿命拔罪之根，明悟仙術。昔詣某法師某甲，奉受太上洞玄靈寶尊妙法經，出入難想，至道妙貴，非某甲下才腐骨臭肉所可佩誦。不自忖量，思效日新，在進無退。伏聞元始演教大小劫，八威召龍，變化空洞二十四真神，導引三光洞玄之根，寶玉之尊，洞一之真，上真要訣，實所希聞。甲投命束首，乞丐成就，恩惟明先生垂恩授度，不敢輕露，告盟之後，七祖為誓約，自閉塞寶玉。有宣輕洩，宣露甲身家口，謝天地水三官。萬沒之日，後不敢有怨。
　　某年月日，某郡縣鄉里，太一無極金剛畢券三洞三景弟子，左領神太上主者，三皇五嶽大傳北嶽先生，某官道士，曾孫小兆真人某甲，稽首再拜，啟盟上告。上啟上上元始上古高上太上大道君、元靈老君、無量道尊、東府太上、南極元君丈人、西靈洞母、北玄一君、中宮老君、十方太真，小臣某甲上啟元君，應化經法，賜宣令悟。今有某甲謹齎法信，求盻篇目。臣以去某歲某月日，謹詣某洞先生，五靈真人某宮道士，某郡縣鄉里，某對共告盟，寶質珠玉為信，啟付三十六部目錄，別告八景神真，大小劫運度，變化空洞，周流五嶽，大宅靈山。今有某州郡先生祭酒某甲，奉齎法信，五方紋繒，金龍玉魚，碧珠白銀，地布香爐，求乞告盟，度授寶祕，安國救民，土地歡樂，無有憂患，以遊行五嶽。諸所經由江湖大澤，山川溪谷，群靈皆為伺迎，龍麟虎豹、獅子辟邪，常所持會，天真地仙，覆蓋某身。法啟度事竟，某甲案如修承，恩惟上古太上告下三十二天，削某甲死籍，斷絕罪根。弟子更向東方百八十拜禮，三十二揖，向四方散髮。臣某甲重啟某山太真靈洞天尊，某甲求某告盟某經，某山太真當為保舉，令某甲壽如靈嶽，劫數不衰。
　　弟子讀告盟頌：
　　浩浩無窮崖，龍麟來奉迎。水母西遊外，炎火不復傷。身登玉京闕，飄然凌高翔。
　　太上洞玄靈寶八威召龍妙經卷上竟
　　太上洞玄靈寶八威召龍妙經卷下
　　大道君曰：太上元君與上皇無極太帝君，遊於崑崙玉京之山，又與妙行真人、太真君、太真丈人從五嶽四瀆諸仙真，各二千四百人俱下遊。因上請天皇、地皇、人皇君，同降玄都山，眾官圍繞臺闕，聽講敷演說法。爾時有龍淵丈人，號曰龍君者，復乘將群龍數萬，來詣三皇太帝君，聽說善法，及作功德之事。歎言無上道德，本自尊高虛無無上之上，大乘百六運度無極之化，勸善敷救生死，化導之勤。又有九千六百億正真之道，並累功積德不可稱數，並以道化教導生法，執權方便，普為拔度諸惡一切死根。人行四慈之心，濟度傷害橫灾，天地枯槁，人民嗷嗷。龍君仍化，擭將西河沙漠之外，無極虞淵地中群龍數千萬，負水乘雲，彌布天下，普蒙洪注灑潤。五嶽四瀆之神，普興雲羅，廕天覆地，濟度天下枯渴。累日之中，水陸普被流潤，川谷盈滿，浩浩蕩蕩。爾時又有上天遣綵女二十四萬人，導從太上太上無極太帝君，蓋天來下，偈歌作伎，周行四海之內，慶觀天民受慶之樂。國祚太平，天下人人，莫不喜踊，各復音聲相和。其時大道君、道德君、太帝君，三尊至真神人、高聖妙行真人、天帝太皇、萬萬億億億萬眾來躬奉。金童玉女大億千萬眾，擎持香華，蓋天來下，奉迎三尊四真，無上無極無先元君、太帝太尊君大神、金童玉女、香華玉女，嘯歌邕邕，與天下地上億千萬神，並與數千萬綵女，俱進太帝三尊几前，長跪肅然。
　　爾時，龍君又將數千萬龍，來伏太帝前。良久，龍君上白太帝：三君自承三皇造化，開闢以來，未遭陽九百六之運。今洪水枯後，九千九百歲，枯陽蔽淵，水母逃匿。故使枯陽藏景於九泉之下，炎障揚於八極之內。萬民枯竭，嗷訴上天，辭訴云云。枯死之人，天下三分過半，焦煎欲盡。三年之後，惡逆悉盡。又召龍君命虞淵令龍君，御群龍數千萬眾，來施天羅，負水灑澤。旬月之中，枯死者皆得生蘇。國土之中，十分人民纔餘一分為種，見而考之，問其何緣獨得倫存，枯而不滅也。種人曰：夫予所以被枯酷而不絕，正受三官劾校，先亡有積善功德，世勳相及。且一己修身，少不履非，積勤累德，為天官所保，地神所長。以此學者應在偏仙之列，逆被甄別。當驅除火鍊之初，天地水三官，考讎先世積功，相覆己身，勳勤功著，南宮遺名，後代當灾之時，三奏被＠。南嶽君炎障使者，悉見濟度之恩，并請天帝火珠使者，流火飛鍊金真虎符、太一金剛赫奕寶章，引景神真鳳文真符擁護，灑而拂之，遂得炎飛。仙賢與金口大鳥兼來濟度，得於灾中免脫成生見戒，積善之行所致，善祐之感也。可不勤修齋直也。龍君日：積善之功，悉從道來。夫欲建功積德者，當依太上靈真三寶之齋，累年積月，修習不倦者，司命表奏善功於上天，天帝曹下＠三官記列功績，三灾五難剋得度脫，齋功尤重，可不勤之哉。生生之根定矣。今撰出為太上八威召龍經，施請祝龍於上篇，記根原說於下卷也。
　　太上大道君說運屯泰，因枯而得榮唱，乃說頌曰：
　　蕩蕩龍君，受天至靈。遭時陽九，百六之傾。萬姓煎枯，渴死淵庭。仰天呼嗟，求愍灾櫻。
　　叩訴悲喚，煩燭天真。上天感應，呼召龍王。群龍逃身，匿景潛形。藏閉虞淵，崖石之硎。
　　八威嚴敕，命召交并。如有龍君，脇帶五星。指叩虞淵，群龍飛嗚。匡御千萬，承受功名。
　　收攝雨師，雲羅上京。三日三夜，灑淵清靜。禾稼豐茂，萬民受生。四時和調，咸亨泰寧。
　　大道君曰：贈讚龍君之大功，其德巍巍乎。說者有習，明有五戒文，如左：
　　訓導多慈心，天道為開冥。愛護釋憂患，功德流後生。道不負人功，患人不能營。
　　奈何來運雕，善士心伶俜。勤勤勸修善，過度愍灾攫。龍威功德大，惠澤荷天靈。
　　濟活天下人，莫不受福榮。陽九既得免，百六亦夷平。枯邪被灑澤，煩濁見澄清。
　　八威制命策，寶章及帝瓊。悉是制毒章，威減狩魔兵。龍王投河側，群龍出駭鳴。
　　積善萬福降，長齋讚音聲。莫不從善來，威致於上靈。福降如天雷，聾痾悉得聽。
　　盲者並開見，跛者得起行。善者神所助，惡者鬼賊刑。道以善為本，德以信為明。
　　慈孝天所愛，勤道命不傾。
　　道君曰：龍君之功重矣大矣，可謂善哉善哉者，其乃宿勳天心，莫不感焉。況神真太真說科戒之美矣。道君語龍君曰：汝承宿世，功德已顯，乃為眾恩。及近勞勤，三寶之中，功之表也。汝諦聽吾戒，思惟吾言，當復廣說大道元始之法。其言至要，應所修行無限之善法。
　　龍君言曰：大善之行云何，願聞思聽，輒當更受戒言，宣布十方，勸進善心，令不倦也。於是太上大道君答龍君曰：又有一法，行善道士者，其人相好備具，得諸道真人寶經。三皇洞真人有太真大科丹簡墨籙，並三皇玉清隱書三皇文字，泰清丹經飛石隱形，靈妙童丹之祕術，亦其真也。道之妙真，天地元譜所記，其言明矣。飛仙之要，至矣重矣，可不勤之。善修念也。至道之言，夫行至信之信本也。大善巍巍，制御小乘之法，宜禁之限也。宜有節也。節之有所止，其威也，大乘之行，觀乎一切，一切眾生三寶之功，使其有漸也。謂龍君有宿功積德之行，別有三十三戒法，承三十二天之儀。戒法皆勸善之始也。復有十六事進增智慧，顯布弘惠之勤。何謂十六進增智邪。施善行眾，齊具如真，戒言無缺，忍不應謂忍，果上精進致定，諸行已具，智慧情信，行悉已足，供事如道，遊靜樂門，閑備六賢法，最有十善。飾身口意德具操行，知足樂靜之身，三自勸進，修內外之善，勸諸德行，並修十六行法之事。應受祥福，演大智心顯，賞功於大道之世。施弘布慧，流化於後代也。又復龍君有善智慧之心二十二事，亦令除徑之意，存大乘之志，高且清也。夫太清去濁事，抑諸俗，不言雜事，不行非法，棄去邪惡，執諸智慧，修行善法者，其道通焉，其道大焉。龍君之威已制，已入大乘，況於太上者乎。龍君復行二十二事，能進智踊，能信順心，不可當諸魔官屬并邪俗外道，降而卻之，何謂踊過於常人之心。我心志猛定志，言所防必固，強行不墮，心不懈息也。踊時正如天地威神威鬼，威俗威偽，威毒威狩，威非威物，八威之策，故有所像也。威者，如大金剛堅固之行是謂。道言：龍君真人有二十二踊法，能有威，罔致有踊剛之行，致普智慧之心。一切眾魔及諸魔外邪外道，不得敢亡當龍君之踊制也。道不虛行，故有軌儀。
　　道曰：夫河海揚波，太陽枯焦，洪彼四合，興雲造雨。靜風止注，役龍命真，威振之時，群龍驚飛，雲停霧聚，開蕩宇內，加潤旱桔，五香敷庭，正大道大明也。大善之行，可謂善哉。
　　大道君曰：龍君真人亦既施威錄召群龍，時當先祭勞大龍王，醮河神風伯雨師，又祝龍詠河伯水神虞淵使者，三過祝願，身齋三日，臨河川流而頌詠此上篇盟文也。祭醮盟誓求命龍之時，常亦奉敬恭恪河伯五嶽四瀆諸神也。可謂天氣下降，地氣上昇，洪流之注，要須陰陽合德，二儀相感，四時順焉。五嶽操躬，四海冥合，河神操龍，虞淵洞溢，八門開通也，其道成焉，功之大也。
　　大元真人龍君曰：已受四時灑澤命龍之法，有未見五明之化，何謂五明。一曰上洞無欲之明，二曰彼我心志之明，三曰五達九合之明，四曰智慧應機之明，五曰遠瞻十方朗無礙違之明，是為五明洞焉。五明之照，上承三皇五星之精，次承五嶽四瀆之靈，又承五香芝英之明。五香之明，絕海異邦，一株五根，一莖五枝，一枝五葉，一間五節，五五相當，故仙賢名之。五香之木，燒之十日，上徹九皇之天，有大慈之心，德化之聖也。
　　大道君又告龍君曰：宣化善方，若有好樂修齋求道之人，有情信，可修要道者，乃可普加授之，以明法化之神，則後賢有通明不絕之善義也。於是龍君受命，乃乘龍飛集虞淵龍池，引將群龍來降到諸國，普使天下須水旱者，悉使依上篇經告誓醮水官河神之屬，然後龍淵丈人當開池雲，昇負水來灑注也。
　　大道君曰：命真人龍君以時使之非時所須，依常自供，給天仙飛仙官屬，自各各常所給天官之羽儀，非請時求雨水之事，欲齋轉龍王經上下二篇。使之音氣悲切，向河水流之中詠之，各七遍。次法師讚梵唱善，咸使河神感動，群龍悲切者，翳然赤身降見形於東西之方。三日感至，即白日揚光而夜明，以通晴之感應也。
　　大道君又命龍君真人曰：若當欲齋，值天大旱，遍地揚塵，積月累日，亢陽不澤者，又應命召龍君告求雨施也。依上篇盟文誦詠下篇七遍，哀而美者，天真龍君奄為之乘龍降矣。依如上篇，當詠誦之上篇下篇，立一日一夕，各得七遍。祭醮河神龍君求遣群龍飛入四海江河之中，飛降昇上負水，遊演彌布天中，洪注滂沱三日，雨灑三夕。先羅香燈績夜晝，則雨施吹呼立至，正真所加，無量枝條，累柯堂堂。聖王德行，大善昇登，變通非常所盡，命召甚難。事竟速遣，此龍君神化清靜灑澤之感，非至精國主，何便能致此降哉。緬緬夷平，非篤不矜。
　　道真無上言，並有四等行善功德之大者，何為四行，道曰：如其修清靜，為之一行也。申志道心者，二行也。善化物得成為三行也，建功方便濟度眾生之命為四行也。夫修四功等者，何也哉。且龍君真人曰：乃有八直之行，如行八威制召之命者，皆從正道之心等焉。如非法之事，故不使已善之賢見非法之科也。入當明宣之，宣善不普，各由梵主不告諸弟子師之咎也。師之責也。
　　真人龍君曰：亦聞道有三界。何為三界？進勤修德，於虛無應行者，於無色界，已悉清淨，得淨我性命，亦能過法界。法界淨，故則數界淨，數界淨，故則無數界淨，無數界掙，故得三界淨。三界淨，故眼識界淨，眼識界淨，故意識界淨，意識界淨，故得空界淨，空界淨，故諸法界淨。因是淨故，則諸法等淨，如空空等淨，故得眾生淨以諸淨，故得眾生守以諸淨，故便無其二，亦不著二無二淨，故則道清淨，以斯言之清淨之上道矣。
　　真人龍君又言：道說亦無，眾念亦不念道，諸念悉淨，若如登上妙寂於彼，永無是謂無門。念應無所念，無念道者，亦無識念，其道都無，入乎冥冥。行此無念，無念道之至真矣。若龍君真人欲行斯道清淨意者，當明曉淨行，亦使其身口意清淨行生受氣也。於無中而玄稟有也，謂之生道，道之根焉。
　　真人龍君曰：何謂身行至。道言曰：身行去來生法，來無盡法，現在景法，終無盡法。其無盡者，是謂身行。又復身法因緣合會，其因緣老則空無想，淡然無念，如此之眇眇，龍君今欲像之模法，觀身如斯之道，不可不汲勤之焉，得真道矣。
　　大道君曰：龍君真人，若乘是淨心，生於有欲之界，而在色界與諸天俱處眾梵之中，安靜進止無躁動者，是龍君真人能與諸天神人化導以權。或生色界而欲界現而有象。又與諸天念眾生周旋，坐起不覺，有勞拂之慢，眾生賢德亦無自輕。彼以斯行清淨諸定，正心受之，於上道莫不飛行於玄虛也。
　　大道君日：夫真人已悉合自然之行，桓有清淨之體，行者斯其真大矣。自執身已定，復不隨止以定所生者，故有進退之心，非受真之謂。之譬如無上真人教化之始，亦有善權方便。若道士志學曉解清淨，飛行變化無方，可謂勤修，道不負人。
　　大道君曰：又聞龍君真人教化之始，以不習以求道習。不習無習以想道習者，故可以知道之行。亦不習於望道之習，亦本不求習了解者。或自骨法已洞此元由也，不習所生，冀向道習不習之行，滅度亦無解死生之道。習不習，執念恒在道，不亦明哉，道將明哉。
　　至道言曰：夫轉虛真三洞法輪，無量龍經者，亦草龍歡踴。龍君又言：
　　真道不遠，三五復反。清晴見候，求雨召龍。龍君一降，嘯歌嗈嗈。灑霑旱苗，所請非衡。虞淵河官，五嶽高峰。說法教化，唯善為忠。孝慈蒸蒸，天下無雙。節法所造，或悟以龍。龍君一降，莫不傾匡。制策召真，并得魔王。萬鬼滅景，蓬神曲躬。斷絕五道，昇舉高嵩。并出齋文，教導童蒙。流水金符，赫奕寶章。左帶六甲，右佩印章。唯念三實，執在心胸。志道勤齋，何問飛空。飛空道長，長訓從容。
　　道若非習得，何忽與習想。求道歸空無，時須立形像。患人志不堅，是故出隨景。不樂求道習，蕩除諸穢壞。真道都無習，清淨卻魍魎。若有起習者，精誠奇可常。道云無我念，我念絕無影。絕念從虛來，虛來有實生。子能修善化，善化致真靈。誰知真道貴，金丹在子形。養育玄邕下，壽命延且長。何為營短命，不肯脫元精。元精甚易知，安存玄妙城。間開日月下，鳴鍾會吏兵。誰能解悟然，在想三元庭。不解求吾道，反為灾所刑。身滅刀山峰，毀辱敗道名。何不修齋直，萬歲免飄零。但患功不積，不患積不成。大道不虛言，恐子羅罪攖。故開三洞寶，勸爾養長寧。過度五難苦，仙飛之皇庭。吾我自相知，誰知真可聆。
　　龍君真人曰：吾受太上太帝之道，躬稟無上正真之法，以勤營齋直，損己布施。爾欲度身，必先度人。爾欲成身，必先成人。爾欲自貴，必先貴人。爾欲自敬，必先敬人。爾欲自立，必先立人。爾欲自躬，必先躬人。爾欲自師，必先師人。爾欲自營，必先營人。爾欲自濟，必先濟人。爾欲自達，必先達人。爾欲自通，必先通人。爾欲自樂，必先樂人。爾欲自飽，必先飽人。爾欲自饒，必先饒人。爾欲自先，必須先人。爾欲自政，必先政人。爾欲自定，必先定人。爾欲自慈，必先慈人。爾欲自孝，必先孝人。謙躬勤身和顏，晨夕禮侍我尊，見他尊老人，敬如我老尊，心存口念道，恒願躬禮勤，易味使甘進，不離於晨昏，寒冰不先衣，當先衣老人，行此十八善，應徹於上天。有財不藏蓄，開倉惠窮人，年出數千斛，悉以救困貧。龍君少行此，感悟於上天，上天須忠孝，命盡得申延，延益十倍筭，命過龍來迎。積善孝所致，慈心多惠窮，龍驕實難領，拜之為龍君。昇降遍其意，遊詠任所之。兼化別見形，變景靡不通。亦為眾說法，戒悟後學童，為行多慈念。見賢靡不恭，上聖補真人，方始化世間。功成遊四海，五嶽遍周旋，得仙道遺名，行積於後代，化悟於後賢。世末多灾橫，勤齋以度身。若能養三命，道鍊於三元。端坐思吾道，遊宴於崑崙。未能昇玄虛，且樂遊地仙。不羨人間樂，遨遊五嶽巔。然後鍊金液，飛昇造皇乾。何不勤修齋，淪逮世俗間。百鬼所攻伐，恐虧天命年。念念善相續，施惠救窮人。天道不虛戒，勸子作善緣。為善患不久，積德福命延。
　　太上洞玄靈寶八威召龍妙經卷下竟