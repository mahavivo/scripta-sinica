太上洞玄靈寶眾簡文
　　經名：太上洞玄靈寶眾簡文。南朝宋道士陸脩靜編撰。官靈寶派投簡除罪法街。一卷。底本出處：《正統道藏》洞玄部玉訣類。
　　太上洞玄靈寶眾簡文
　　簡寂先生陸脩靜撰
　　夫受靈寶券盟，既有梯首，授簡修刺，必由次第，中盟大盟，皆投龍簡，其後八節甲子，別投三元玉簡，如此方得四時登山，修真文之事。明真玉訣並有其詳，而晚學闇惰，志性淺略，遇見一科，不加精尋，率意施用，遂致矯錯，亡首失尾，永不悟非。若斯之徒，常為痛心，視其淪溺，懼傷慈教，謹依舊典，撰投簡文次第，復為甲乙，註解法度，以啟昧者之懷，自為門人成軌，豈苟施悠悠者哉。
　　真一自然經訣曰：弟子受書後，投金環十口，告於十方，為不泄之誓，並十口奉師，放金龍，並於清泠之淵，求登仙之信矣。
　　此科是初受靈寶度自然券宮經，竟校當五過定重拜，黃繒章付經，名曰中盟，應投此一龍，以十口鍛合龍，青絲纏簡，投之清淵，簡文依玉訣，告水官，法文如左。
　　明真科：三天受靈寶真文十部妙經，以金龍三枚，投水府靈山所住宅合三處，為學仙之信，不投此，三官拘人命籍，求乞不達。
　　此科是登壇大盟，佩真文赤書，二鐶策杖之日，當以金龍三枚，金環二十七隻，投山水宅三處，告盟三官，簡文依玉訣如左。
　　玉訣曰：當以八節甲子之日，投三元玉簡，除宿罪簿，言名上天，事事三過，諸天三官，更相囑記，上天右別，萬神敬護，千魔不干。
　　此科是大盟後，投山水所住宅三處，處三過止，初一過處用一龍九隻鈕，後二過但用龍不須鈕，合九簡九龍二十七雙鈕。經云：以八節甲子者，總舉大意耳，投此簡要當以吉辰，不得用他日，若不值八節，別用甲子。
　　三元玉簡文如左
　　中盟投龍則用此水簡文，大盟投三龍盟三官，則盡用此三簡文。
　　元始靈寶告水帝削除罪簡上法
　　靈寶某帝先生女人，云道士某甲，年如干歲，某月生，願神願仙，長生不死，三元同存，九府水帝，十二河源，江海淮濟，冥靈大神，乞削罪名，上聞九天，請詣水府，金龍驛傳。
　　某歲日月於某處告文。
　　右朱書銀木簡上，以青紙裹簡，青絲纏之，金龍負簡，以投三河之淵，初用金鈕九隻連簡，沉之後投，不須三過都止。
　　投簡當於清泠之淵，先東向叩齒三通，捻香發鑪。
　　無上三天玄元始氣太上老君，召出臣身中三五功曹，左右官使者，左右捧香，驛龍騎吏，侍香玉童，傳言玉女，五帝直符，各三十六人出，關啟此間土地四面真官，臣今正爾燒香關啟，願得十方正真之氣降入臣身中，令臣所啟上聞，逕御無上至真大聖尊神玉帝几前。
　　次迴北向，又叩齒三通，讀水簡文竟，呪曰：
　　元始五老，上帝高尊。十方至真，太華靈仙。赤文告命，無幽不關。上御九天，請下玉文。日月五星，北斗七元。中告五嶽，四方靈山。下告河海，十二水源。九府水帝，冥靈大神。今日上告，萬願開陳。請投玉簡，乞削罪名。千曾萬祖，九族種親。罪相連染，及得臣身。普蒙削除，絕滅種根。記名水府，言上帝前。七祖父母，去離八難。上登九天，衣食自然。罪皆釋散，萬神咸聞。請以金鈕，關盟水官。請如所陳，金龍驛傳。
　　次三捻香，復罏。
　　香官使者，左右龍虎君，捧香使者，當今齋堂自然生金液丹精芝英百靈，交會在此香火鑪前，使臣得道，尅獲神仙，舉家蒙福，天下受恩，十方玉童玉女侍衛香煙，傳臣所言，逕御太上金闕玉皇几前。
　　元始靈寶告五嶽靈山除罪求仙法靈寶某帝先生，臣某年如干歲某月生，假令屬赤帝名除霍山，願神願仙，長生度世，飛行上清，五嶽真人，至神至靈，乞削罪籍，上名九天，請詣靈山，金龍驛傳。
　　太歲某甲子日月某時，於某嶽告文。非嶽則云某郡縣某山。
　　右朱書銀木簡，青紙裹之，青絲纏之，金鈕九隻，金龍一枚，埋本命之嶽，悉如上法。
　　次於本命之嶽，東向叩齒，發鑪如法。
　　次叩齒九通，讀簡竟，呪曰：
　　玄上開明，元始監真。上帝五老，赤書丹文。天地本始，總領三元。攝氣召會，催促舉仙。高上符命，普告十天。日月星宿，五嶽靈山。天下地上，冥靈大神。監生主錄，南上三門。關領玉簡，勒名丹編。削落罪書，上補帝臣。千曾萬祖，九族種親。皆蒙解脫，五道八難。去離三惡，魂升九天。生死開度，萬劫長存。今日上告，萬神咸聞。請以金鈕，關盟真官。請如所告，金龍驛傳。
　　次三捻香，復罏如上法。
　　元始靈寶告九地土皇滅罪求仙法靈寶赤帝先生，臣某年若干歲某月日生，今係九天，南斗領籍。
　　此文云赤帝者，是本命巳午，命係九者，是正二月生，南斗領籍者，猶取本命之方，餘生則效此。
　　願神願仙，長生度世，飛行上清，中皇九地，戊己黃神，土府五帝，乞削罪錄，勒上太玄，請詣中宮，投簡記名，金鈕自信，金龍驛傳。
　　太歲某月日於某郡縣鄉里告文
　　右朱書銀木簡，青紙裹之，青絲纏之，金鈕九隻，金龍一枚，埋所住中官，悉如上法。
　　次於中庭叩齒發鑪，如上法。
　　次向王叩齒十二通，讀簡竟，呪曰：
　　天開地張，九氣分靈。三元同符，十方玄清。五老上帝，開真領生。丹書赤文，元始上精。普告無下，九土皇靈。今日上告，萬仙定生。願我得仙，請投玉名。土府大皇，勒除罪刑。奏簡上宮，列簿華青。早得飛騰，天地同靈。九祖種親，腐骸更榮。魂升南宮，受化仙庭。今日告命，萬神咸聽。請以金鈕，表盟至情。請如所告，金龍驛傳。
　　次捻香，復罏如上法。
　　凡受靈寶度二盟，及後修玉簡，都合用金環七十四隻，金龍十三枚，如此事畢，方得依八節修真文赤書之簡也。
　　五方真文赤書大字
　　東方九炁，始皇青天，碧霞鬱壘，中有老人，總校圖錄，攝炁舉仙。
　　東方真文二十四字，常以本命甲子立春之日，青書於白刺上。
　　太上洞玄弟子某嶽先生甲乙，以某歲某月某日立春，於某郡某縣某鄉某里投刺。
　　本命甲子八節同用此。
　　南方丹天，赤帝玉堂，中有大神，號曰赤皇，上炎流煙，三炁勃光，神仙受命，應運太陽。
　　南方真文三十二字，常以本命甲子立夏之日二朱書於白刺上。 
　　中央總靈，黃上天元，始生五老，中皇高尊，攝氣監真，總領群仙，典錄玄圖，宿簡玉文，催運上氣，普告萬神。
　　中央真文四十字，以本命甲子春分夏至秋分冬至之日，黃書白刺上。
　　西方素天，白帝七門，金靈皓映，太華流氛，白石峨峨，七炁烟煴，上有始生，皇老大神，總領肺炁，主校九天，檢定圖錄，制召上仙。
　　西方真文四十八字，常以本命甲子立秋日，白書於白刺上。
　　北方玄天，五炁徘徊，中有黑帝，雙皇太微，總領符命，仙鍊八威，青裙羽屬，龍文鳳衣，上帝所舉，制至玉階。
　　北方真文四十字，常以本命甲子立冬之日，黑書於白刺上。
　　投五方真文簡法
　　各以其日，五色書簡，如上法。
　　次登山，先東向叩齒，呪香發爐，悉如上法。
　　次叩齒十二通，呪曰：
　　玄上高靈，元始尊神。大聖徘徊，萬真臨軒。三景敷暉，慶雲四陳。上告校圖，推筭九天。今日啟願，投刺靈山。丹書赤字，自然真文。上告五帝，記名玉篇。萬神監映，日月明言。願度願生，願神願仙。天地星宿，玄照我身。三官九府，五嶽大神。普告無窮，削除罪根。元始大開，莫不納言。七祖幽魂，受福自然。三塗五苦，永離八難。得與三景，同暉紫晨，轉輪不滅，身得飛仙。
　　畢，讀刺竟，投於絕巖之中，便散香靈山之上。
　　次叩齒三通，向本命呪曰：
　　元始監映，仙名已書。三官九府，罪莫不除。散香五帝，告明太虛。請如所陳，萬劫長存。
　　仰咽九氣。
　　次呪香復爐如上法。
　　八節、甲子、本命，五方用事，同此一法。
　　太上洞玄靈寶眾簡文竟