貫斗忠孝五雷武侯秘法
　　經名：貢斗忠孝五雷武侯秘法。元張暉齊撰。一卷。底本出處：《正統道藏》洞玄部眾術類。
　　貫斗忠孝五雷武侯秘法序
　　旭陽葆光真士吳昇撰
　　天地設位而易行乎？其中道在天地，而法立乎無外，二儀四象，陰陽互根；八卦九章，經緯錯綜神妙；萬物氣機，殊異雷城。指十二之門吉凶，有在斗柄；列九六之位，生殺攸司。日惟至人握造化之樞機，知鬼神之情狀。斯可去邪勿貳，惟精惟一，而志於道焉。元至元間，荊門貢士暉齋張公先生，以通經，教授其鄉。館人之家，漁江中得圓石，瑩凈可愛，拾置堂奧。先生夜坐，視之有光燁煜，乃損館俸，賈而歸。剖之，中有方石似鐵，二面有文，剜剔洗抉，刻畫集若模墨，印之，至數百幅，舉火燎之，煙氣鬱勃。先生愕, 然驚眩。及寐，俄見有神，英姿颯爽，羽氅綸巾，頑然突前，揮鐵如意曰：子聞漢有諸葛孔明乎？帝命我為通天煞伐烈雷大神，此陰陽神印也。子既得之，當助二道揚法，遇有山魈石祟，土木精邪，妄入人家，殃害生民，以神印檄我忠孝雷兵，按神禹洛書一坎、二坤、三震、四巽、五中、六乾、七兌、八艮、九離定位，按節候、陰陽、逆順以焚之，起坎終離，起離終坎，所謂雷風水火搏射，而精邪絕蹟矣。書以授子，子其寶之。先生寤，踴躍起拜，敬受其書。乃棄俗，入武當山從道參究天心正法，福國康民，聲聞朝野。大德中，錫封隱真玄陽真人，坐南嚴飛昇。其徒建祠宇嚴祀，請于朝，賜額昇真觀。後二年，雷電閃爍，神印飛去。火鈴全陽趙真人，以雷劈棗木傳刻，蕆法江湖，於玉笥立化。再傳谷陽黃真人，其法益著；天曆，出尹山陽；至正辛卯，蘄穎兵起，歸隱洪都西山；己酉上元，危坐仙化。吾少也獲侍教焉。玆不昧其善世不伐之功，濟人利物之行。且以武侯名成八陣，功蓋三分，一體君臣，昭映青史，知進退存亡，不失其正深造乎，大易法象之賾微也。百世之後，猶以勇烈正直命于帝庭，敷于下土，渙汗大號，屏斥妖魔，濯濯厥靈，洋洋在上，吁可畏也，敢不敬乎。
　　貫斗忠孝五雷武侯秘法
　　主法
　　主法九天大杼理格真玄女元君。
　　主將
　　九天助道楊法勇烈正直通天煞伐烈雷大神、都統兵大將軍、南陽忠武英烈侯諸葛孔明諱亮。
　　副將
　　陰雷副將、前將軍關羽。
　　陰雷副將、右將軍張飛。
　　陰雷副將、左將軍黃忠。
　　陰雷副將、征西大將軍馬超。
　　陰雷副將、虎威將軍趙雲。
　　將班
　　天篷三十六雷大將。
　　七十二陰雷大將。
　　六丁六甲元帥。
　　十七神王五虎猛將。
　　九宮八門八陣雷兵。
　　五方遞甲鐵甲鐵印官將。
　　五方生炁、旺炁、煞炁、死炁、金木水火土五雷帥將。
　　年龍月將神君。
　　七十二候二十四炁神君。
　　直年、直月、直日、直時、除邪輔正合司將吏。
　　八方霹靂忠孝雷兵。
　　召役儀式　先三凈呪次念
　　天清清，地寧寧，六丁六甲斬妖精。敢有不順吾道者，天蓬真君滅汝形。道香一炷，十方肅清，法鼓三通，萬神聽令。以今焚香，關召直日直符使者、六丁六甲神吏、侍靖素女、直壇土地，為吾齋此，信香騰，誠上奏主法九天大杼理格真玄女元君，火速勅召，主將殺伐烈雷大神都統大將軍、陰雷副將前將軍關羽、陰雷副將右將軍張飛、陰雷副將左將軍黃忠、陰雷副將征西大將軍馬超、陰雷副將虎威將軍趙雲，下赴壇前，有事指揮。
　　變神
　　天皇大帝，速變吾神。吾為雷使，統攝雷兵。驅役雷吏，上合天心。急急如天皇伽耶霹靂攝飛化天皇號令。
　　白炁混沌灌我形，禹步相隨登陽明。天迴地轉履七星，躡罡飛斗躋九齡。惡逆攝伏妖魔傾，萬災不干我長生。我得長生留福庭，旋乾倒坤鬼滅形。萬神助我斬妖精。急急如天皇大帝律令。
　　召合左手煞文，右手劍訣，存六金星在頭上罩身辰戌斗、戌辰斗。念呪曰：
　　玉帝運合，天地混沌，五炁交結，分變無窮。洞觀三界，八府九官，五雷公子，四目老翁。速召雷帥，霹靂飛空，奔雷走電，擲火衝風。從兵十萬，猛馬毒龍，黑毒使者，搜捉魔兇。九宮海沸，寶劍耀鋒，指揮嶽瀆，斬滅邪蹤。天丁執法，左右神功，九醜八壘，渺渺呼風。崑崙撼動，玉笛金鍾，魔王束首，奔火騰空。太一十神，徠戮黃奴，陰陽交泰，罡斗齊恭。十方聽令，雷電轟轟，大震霹靂，掃蕩妖兇。啹噓噓壢喼□喗□。急召主將陰雷副將前將軍關羽，陰雷副將右將軍張飛，陰雷副將左將軍黃忠，陰雷副將征西大將軍馬超，陰雷副將虎威將軍趙雲，火速到壇，有事指揮。
　　凝神超太極上下混金光一炁包天地彌羅捧玉皇神定氣昇存，西方有一金星，大如車輪，光徹十方。中有雷聲振響，光射壇前，光出帥現。呪曰：
　　泰玄之英，天齊地并。母月交合，二氣氤氳。 森羅萬象，列宿光輝。神風浩渺，黑毒大神。雷霆號令，勅召雷兵。聞吾勑召，隨勑現形。振驚霹靂，掣電飛雲。誅邪破廟，捉鬼擒精。號令一下，化作微塵。唵□昌釋利五徧。急急如雷霆伏魔上相真君律令。電光三下，身在雷火光中。
　　存見主帥天人貌威武相，五嶽鬚，杏子眼，桃紅色九葉綸巾，左手鐵如意，右手白羽扇，白衣赤襯，白馬自金光中出，五將隨從，指使神吏從西而下，至壇前，隨意遣役。
　　三召十七神王呪
　　悉薩和毗遮和隨波門波婆那，牛頭陀、金頭陀薩達那，摩詞婆悉婆利，馬頭陀阿遮達波陀利，離訶頭摩由羅摩訶摩吉遮羅迦毗那。急準雷火律令疾。
　　入祭發印化檄
　　適伸告召，想已到壇。具有檄文，大帥諦聽云事。以今告下符印，即請大帥，流鈴擲火、掣電奔雲。擐甲飛戈，轟雷霹靂，雲屯霧擁，前去某處。如何施行，限某日立俟感通以為效信當職欽承帝命掌握印符，領雷霆號令之權，判鬼神不典之事。令下急如星火，法布疾迅風雷，三界不許稽停，一刻明彰報應疾。
　　電光三下，見元師面如噀血，兜鑒金甲，右手鐵戟，左手鐵如意，鐵馬乘黑雲，暗霧擁起，審電交作，再念十七神王呪，噀水霹靂鳴滅，攝雙手雷局呪曰：
　　亨轟滑練救竟攝寅午斗，雷聲纔響便驚人子午斗。圓光萬丈照天魔子亥逆行，噀水轟雷掣電。
　　火罩呪
　　唵吽吽三檀那韓難延乾夷勑，勑起九天都火部無邊大力神王，勑起九天都雷火、電火、飛火、流火、擲火、霹靂火、七星火、謝仙火、炎雷烈火、三天都火王，嚴駕夔龍，坐喝飛虎，獅子、白擇、獬豸、麒麟、火駝、火象、火鵰萬群，銅頭鐵面，百萬火兵。五帝節鉞，四天遊行，帝鍾震響，魔道皆驚。洞天福地，嶽瀆幽冥，城隍社令，不正妖精。山傾木陷，百谷沸騰，何神敢當，不伏順行。逆吾者死，順吾者生。北靈黑歷，九醜紫童。風伯雨師，驅雷飲虹。巨口風王，火郎火女，火龍火馬，從天降下。丙丁擁出，火蛇吐氣，火雲四起，火龍飛奔。都天五將，噉雷發聲，飛砂走石，拔樹移根。風輪左轉，火車右隨，照耀天下，化作火城，。八卦斗底，雷部四維，威罩天下。炎炎烈風，鬼精見者，入地萬丈，化作飛灰。古木惡廟，永劫塵迷。急急如九天都火部無邊大力神王、大威德大元帥風火雷電律令就勅攝。
　　煞伐天蓬呪
　　唵吽吒唎神，吒唎唵吒唎吒唎咭唏，吾奉雷霆勅煞攝。
　　唵三天大帥，四聖之宗。天蓬天蓬，九玄煞童。五丁都司，高刁北翕。七政八靈，太上皓兇。長顱巨獸，手把帝鐘。尺關地軸，在吾掌中。立南斗內，坐北斗中。飛雷走電，流鈴八衝。欻火律令，都督雷霆。元始勑命，玉帝親行。素梟三神，嚴駕夔龍。威劍神王，斬邪滅蹤。紫氣乘天，丹霞赫衝。吞魔食鬼，橫身飲風。蒼舌緑齒，四目老翁。天丁力士，威南禦凶。天縐激戾，威北銜鋒。三十萬兵，衛我九重。炎神玉女，鐵脊魔王。辟尸千里，去卻不祥。敢有小鬼，欲來現狀。钁天大斧，斬鬼五形。炎帝烈血，北斗然骨。四明破骸，天猷滅類。神刀一下，萬鬼自潰。急急如九天靈魁尊神、天蓬都元帥、飛追那吒飛捉急縛速速紛紛速速攝。
　　太乙直使訣
　　按六十甲子起休直使。
　　子戊壬甲一丙庚六，丑乙己癸一丁辛六。寅戊壬甲六丙庚一，卯乙丁辛二癸己七。
　　辰戊壬丙二庚甲七，巳己癸丁二辛乙七。午戊甲庚三壬丙八，未辛乙己三癸丁八。
　　申壬丙庚三甲戊八，酉癸丁辛四乙己九。戌甲戊壬四丙庚九，亥乙己癸四丁辛九。
　　武侯要旨
　　鐵印。陰陽二面，太白星也，名陰陽關。
　　陽日甲己、丁壬、戊癸上書意，陰日乙丙、庚辛下書意意畢，五字呪押，初直再橫三倒未，發印先點八門在地，吾即武侯，卻發五將行事，剔出便存身出法界之外。行之日久，神遊八極。如金日差金土，木日差木土，土日差土，火日差火土，水日差水土，呪曰：
　　金木土水火，木土水火金，土水火金木，水火金木土，火金木土水。再念回光呪：
　　迴光返照，光返照迴。返照迴光，照迴光返。急急準奉玉清雷火律令勑煞攝。
　　再用泰玄呪差將，塗筆剔出，念唵六字呪，念六遍仍書押，念天蓬呪，格艮戶布煞炁，用天蓬小順大逆，念十七神王呪，用神王印貫斗印。
　　勑呪
　　吾奉上帝命，收攝不正神，所有吏兵將，疾速附吾身。聞呼即便至，聞召速降臨。敢有違命者，嚴令輒不容。攝赴魁罡下化為清凈風。急急如玉皇上帝勑。
　　初限檄式
　　司額
　　本司今據鄉貫入事意，合行移檄，請照驗如何施行，須至檄者。
　　印
　　右符檄請主將南陽忠武英烈侯統兵都大元帥，部領陰雷副將關、張、馬、黃、趙五大雷君五虎猛將，九宮八門八陣忠孝合部雷兵，火速前去監督城隍里域主者，社令雷神專為某事，定限某日，大彰報應，謹檄。
　　二限檄式
　　司額
　　照據鄉貫事意，得此除已遵依元降印檄立限，杜絕施行，不期頑邪，慢視天憲，估終不悛，合行催委，火速奉行。洪惟太初太易有物混成，羲皇肇畫四象，以生八卦，相盪九宮，緯經天地，定位風霆，流形山川，鬼神莫有不寧。數終末甲，冤惡憑陵，敢有妖魔荼毒生靈，蠢玆群醜，干試典刑，雷斧馘滅，時刻無停。須至具檄催行者。
　　印
　　右檄主將南陽忠武英烈侯統兵都大元帥，部領陰雷副將關、張、馬、黃、趙五大雷君五虎猛將，忠孝雷兵，同心協力，金馬驛程，疾速往彼，篤祐耀靈。飛雲走霧，噉雷發聲，翻天覆地，嘯風鞭霆。雷火霹靂，電火飛騰，振撼五嶽，捲水四溟，雲屯霧擁，運動衝衡。蛇蟠龍躍，虎伯甲庚，外道妖魔，刻時收斷。分離人鬼，掃蕩邪精。天道以清，地道以寧，人道貴生，鬼道滅形。帝鐘震響，魔膽喪傾。钁天巨斧，明檢鬼營，不得容隱，萬神奉行硃書天蓬呪。急急如九天飛追那吒、天蓬都元帥煞鬼橫天律令敕煞攝。
　　三限檄式
　　司額
　　照據鄉貫事意，杜絕施行，蠢玆頑邪，草竊奸宄，覆出為惡，恃終不憧。故違天律，干試天刑，惡積不可掩，罪大不可赦。天用勦絕，殲厥渠魁，蕩其黨類。施行太初太易大道。無名龍漢，開圖運度。赤明玉清，始青玉符，告命天皇，煥號令出。惟行乾剛，行健震，虩離明，坤直方。大兌擁雄兵，山澤通氣，坎以信亨，巽以行權，八卦相錯，策役雷霆。易曰：噬嗑先王，以明罰勅，法雷電皆至。折獄致刑，惟克果斷。屠割鬼爽，風火無停。
　　印
　　右檄主將南陽忠武英烈侯統兵都大元帥，部領陰雷副將關、張、馬、黃、趙五大雷君五虎猛將，忠孝雷兵，有赫斯怒，爰方啟行。震天撼地，噉雷轟聲，飛戈飄戟，烈風迅電。屯雲擁霧，龍虎奔騰，鷹揚鷙搏，摧破鬼營。鬼精滅爽，妖怪滅形。分離人鬼，宅舍清寧。敢有拒逆，律按女青硃書逆天蓬呪。急急如九天飛追那吒、天蓬都元帥煞鬼橫天律令勑煞攝。
　　　右貫斗五雷大法，乃蜀漢臥龍諸葛武侯之遺秘也，勇烈正直，簡而易行。余少也，恪慕玄風得此玄文，莫敢怠忽，念玆在玆，以之治病除邪，保己寧家，如響斯答，神功峻烈，炳輝鏗鍧，與天地合其德，日月合其明，知鬼神之情狀，莫測其端倪，真神之，又神玄之，又玄者也。凡我同志，寶而受之，敬而行之，豈末法之流可同年而語哉。
　　貫斗忠孝五雷武侯秘法竟