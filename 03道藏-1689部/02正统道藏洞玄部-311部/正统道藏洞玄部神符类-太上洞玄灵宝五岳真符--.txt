太上洞玄靈寶五嶽神符
　　經名：太上洞玄靈寶五嶽神符。又名《五嶽神仙圖》。撰人不詳，約出於南北朝。唐法琳《辨正論》已引。一卷。底本出處：《正統道藏》洞玄部神符類。
　　太上洞玄靈寶五嶽神符
　　神仙圖曰：東方泰嶽祇曰岱宗，元氣上連歲星，其山青，靈老君治其中，主春氣，生萬物。列從青腰玉女百二十人，主百二十府。變化玉女九人，主九州。山精玉女萬二千人，主遊護天下，使甲乙之神行天德，使寅卯之神正地氣。名山大澤天下萬神，常以立春之日升岱宗之山，入青石玉闕之宮，謁青靈老君，受玄符。出乘條風，各還四方，召使百鬼，斬殺惡神。有不從玄符者，天滅其精，不得享其祭祠，所以佐天地生人物也。以條風之氣蕩淑人形，人形不正，正之以符。常起甲乙，治寅卯，受符應當拜者，皆回向日晷。
　　神仙圖曰：南方泰嶽祇曰南衡，元氣上連熒惑之星，其山赤，太陽炎老君治其中，主夏氣，長萬物。列從泰丹玉女百二十人，主百二十府。變化玉女九人，主九州。山精玉女萬二千人，主遊護天下，使丙丁之神行天德，使巳午之神正地氣。名山大澤天下萬神，常以立夏之日，升南衡之山，入赤石玉闕之宮，謁炎老君受玄符。出乘長風，各還四方，召使百鬼，斬殺惡神。有不從玄符者，天滅其精，不得享其祭祠。所以佐天地、生人物也。故以長風之氣蕩淑人形，人形不正，正之以符。常起丙丁，治巳午，受符應當拜者，皆回向日晷。
　　神仙圖曰：中央泰嶽祇曰嵩高，元氣上連鎮星，其山黃，黃老君治其中，主四季之氣，統四嶽之神，總理萬物。列從黃素玉女，四方變化玉女各五萬人，主巡行。山精玉女五萬人，主遊護天下。使戊己之神行天德，使丑辰、未戌之神正地氣。名山大澤天下萬神，常以四季正月晦，升嵩高，入黃石玉闕之宮，謁黃老君，受玄符。出乘八風，各還四方。玄符常在己，不言而道自存，不行而道自明，淡泊無為，為道之根，出則病病，故而不病。吾之不病，死無從來。是以玄符長守子命，華蓋蓋之，延年以鎮星。星杆子厄，大闔天門，廣地戶，窈窈冥冥，萬神自然。五嶽之玄符，五德之為信，賞善罰惡，養人物也。故以八風和符，調人正之，受符應當拜者，皆回向日晷。
　　神仙圖曰：西方泰嶽祇曰西華，元氣上連太白星，其山白，皇老君治其中，主秋氣，成熟萬物。列從白素玉女百二十人，主百二十府。變化玉女九人，主九州。山精玉女萬二千人，主遊護天下，使庚辛之神行天德，使申酉之神正地氣。名山大澤天下萬神，常以立秋之臼，升西華之山，入白石玉闕之宮，謁皇老君，受玄符。出乘清風，各還四方，召使百鬼，斬殺惡神。有不從玄符者，天滅其精，不得享其祭祠。所以佐天地、成人物也。故以清風之氣蕩淑人形，人形不正，正之以符。常以庚辛治申酉，受符應當拜者，皆回向日晷。
　　神仙圖曰：北方泰嶽祇曰北恒，元氣上連辰星，其山黑，太陰玄老君治其中，主冬氣，閉藏萬物。列從太玄玉女百二十人，主百二十府。變化玉女九人，主九州。山精玉女萬二千人，主遊護天下。使壬癸之神行天德，亥子之神正地氣。名山大澤天下萬神，常以立冬之日，升北恒之山，入黑石玉闕之宮，謁玄老君，受玄符。出乘凉風，各還四方，召使百鬼，斬殺惡神。有不從玄符者，天滅其精，不得享其祭柯。所以佐天地、藏人物也。故以凉風蕩淑人形，人形不正、正之以符，符常起壬癸，治亥子。受符應當拜者，皆回向日晷。
　　神仙圖曰：五嶽真人鎮天子宮殿堂，法用雄黃五斤，每嶽用一斤，以蠟密作人，長尺二寸，置五斗大瓶中，隨方色懸置殿中大梁，利宮室，除凶惡，厭服四方。國中興盛，來福萬年。
　　白虎符
　　老子曰：堯以祭法授舜，舜以正月甲午，於歷山下祭圖玄符。到四月，神使騎白鹿，言西王母，以白環獻舜。元年二月，舜以授禹。其年六月，景雲三見。祭法鼓吹大鼓，召直符。一直符，二鼓音，二直符，二鼓音，千二百直符到，然後請變化玉女，次請五行山精玉女，然後請上皇神耳。三日奉戒立壇，即香火三，果實追四時，中壇按上下五色為藉。勿妄傳泄。
　　五鎮符
　　上符厭鎮東方惡氣木精。毒害流行，寇賊數起，五穀不豐，民多妖灾，暴水出，蝗蟲起，此勾芒神所為。厭鎮之法，用三牲物極東界上，先祭天地。壇面十二丈，以帛布為藉面六十杯，用米一斛二斗，五彩校以白土，作人龍符，西方丹書素丈二尺，白甕十二枚，以雄黃六兩，丹砂十二斤，以著甕中。符在上，蠟密塞口，蓐收印封，投國東界上深淵之中，勿令兆見。
　　上符厭鎮南方惡氣火精。毒害流行，寇賊數起，五穀不豐，民多流移，澱河海江，此是祝融之神所為。厭鎮之法，用三牲物於極南水上，先祭天地。其壇面十二丈，以帛布為藉面六十杯，一斛二斗白米，五色校以黑土、作人龍符，北方丹書帛丈二尺，黑甕十二枚，雄黃六兩，丹砂十二斤，以著甕中。符在上，蠟密塞口，玄冥印封，投南界深淵之中，勿令兆見。
　　上符厭鎮中央四氣土精。毒害流行，山崩地動，四夷不安，此是后土神所為。厭鎮之法，用三牲物於國中央，平地立壇面二十八丈，面百二十杯，以帛布為藉。用一斛二斗米，五彩校青土，作人龍符，東方丹書青丈二尺，白甕十二枚，雄黃六兩，丹砂十二斤，以著甕中，蠟密塞口，勾芒印封，投國中央。
　　上符厭鎮西方惡氣金精。毒害流行，寇賊數起，五穀不豐，軍士擾動，暴水橫出，蝗蟲害穀，此蓐收神所為。厭鎮之法，用三牲物於極西界上，先祭天地。壇面十二丈，絳布為藉面六十杯，米一斛二斗，五色校以赤土，作人龍符，南方丹書絳丈二尺，赤甕十二枚，雄黃六兩，丹砂十二斤，以著甕中。符在上，蠟密塞口，祝融印封，投西界上深淵之中，勿令兆見。
　　上符厭鎮北方惡氣水精。毒害流行，運陰大雨洪注，水出山崩，賊虜暴起，是玄冥之神所為。厭鎮之法，用三牲物於極北界上，先祭天地。壇面十二丈，以黃布為藉面六十杯，米一斛二斗，五色校以黃土，作人龍符。中央丹書黃丈二尺，黃甕十二枚，雄黃六兩，丹砂十二斤，以著甕中。符在上，蠟密塞口，后土印封，投北界上深淵之中，勿令兆見。
　　太平符
　　堯鳳凰元年正月甲子，師巫咸，受堯天子，王有天下，五嶽四瀆山川，常禁司神，天有厭鎮，以威四海，服八夷，兵寇不起，疾疫自除，與響相應，神常助之。祭法用三牲物，牛角五寸，羊角七寸，脂百二十斤，清酒五斛，黃粢米飯，果實十二，香火每面三枚，壇面二十八丈，白茅為蓆，長二尺二寸，亦用粢米五斗，千二百杯，面四百杯，二丈八尺長竿立之中庭，十二丈旛，四方等，五大案，二十四杯，合百二十杯，五色相校，書繒四丈一尺。清人公子內臣，臨祭三日受戒。元年三月，祭受福氣見，三月令平氣見，三年天下太平。
　　威德符
　　上皇威德符。符主貴人三公以下，至令長，諸印綬長吏，常以正月上王之日，受此符以投綬囊，臣事帝王，人君吉慶，伏鬼神，安人民，息盜賊，官保遷利，百事吉祥。
　　五將軍符
　　范蠡五將軍，主軍事，以符破敵厭眾，萬人不敢當向此符者。范蠡後來敗吴，以季庚之日，醮此符於南山之上，越王遂霸瑯瑘。勾踐智褊，猜忌在心，不能克成帝業，遂乃憂樂易情，殘忍易恣，朽木難雕。范公知機，肥遁齊境，濳修杞醮，密禱天人，後為齊相，號鴟夷子皮。自歎居家則致千金，仕宦則致卿相，此布衣之極，久受尊名不祥，乃歸相印。又居陶，富高前世，恩被後生，號陶朱公。本字少伯，徐人，師太公呂尚，常以妙法獎導善人，授周、蘇二君，及秦之四皓。漢祖密事，悉委張良，良親四皓，恒共修功。朱公弟子又有珠仲，販珠會稽，獻術高后，后不能用，與圖俱藏也。
　　太上洞玄靈寶五嶽神符竟