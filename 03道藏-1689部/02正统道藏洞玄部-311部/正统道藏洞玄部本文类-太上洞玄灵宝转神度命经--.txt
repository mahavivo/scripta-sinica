太上洞玄靈寶轉神度命經
　　經名：太上洞玄靈寶轉神度命經。撰人不詳，約出於隋唐。言超度亡靈罪業。一卷。底本出處：《正統道藏》洞玄部本文類。
　　太上洞玄靈寶轉神度命經
　　太上道君告南極度命真人曰：夫人臨欲終時，及其生氣，安置經像，請諸道士，懺悔受戒，施散財物。衣服卧具，玩弄器用，車輿駞馬，田宅苑囿，侍從僮僕，茵褥帳幔，几杖盤盂，屨履環珮，冠幘帶綬，劍舄璋玦，珠玉金銀，紋繒綺穀，誘畫彩繢，氈席林榻，隨有捨施。造像寫經，入諸功德，旛花幢蓋，香爐鍾磬，及以道士，山居貧病，行道禮拜，講讀設齋，燒香誦念，散花然燈，放生贖命，立觀度人，開赦囚徒，免諸僕賤，放令入道，供養天尊，利益存亡，難思功德。若消灾卻禍，拯濟病人，福力最深，實為第一。
　　太上道君曰：今日男女，受命應終，普告十方，證明懺悔。上從無始，逮至此身，三業六根，造罪無數。會中時有眾等，須為虔誠，使一切宿愆，並得消滅。既消滅已，便為說戒。
　　第一戒者，不得殺害。當來託生，受長壽之身。持心勿犯。
　　第二戒者，不得邪淫。當來託生，受清爭之身。持心勿犯。
　　第三戒者，不得偷盜。當來託生，受富貴之身。持心勿犯。
　　第四戒者，不得欺誑。當來託生，受敬信之身。持心勿犯。
　　第五戒者，不得飲酒。當來託生，受智慧之身。持心勿犯。
　　太上道君曰：今日男女，受戒畢已，持是戒根，轉神入妙，生清净國，坐大蓮花，觀聽法音，永無退墮，證成真道。
　　太上道君曰：為諸男女，若存若亡，禮拜十方，歸心懺悔。眾等志心歸命東方救苦無上慈尊、東方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、邪淫放蕩、貪愛恡惜、嗔怒罵詈、愚癡顛倒、綺言妄語、惡口兩舌、飲酒食肉、破齋犯戒、輕師叛道、訾毀經文、穢汙玄壇、損壞尊像、逆天違地、祝鬼詛神、裸露星辰、吹噓風雨，五逆不孝，萬罪千愆，無量無邊，悉為除滅。隨願往生東方今土，聞經聽法，面對天尊，衣食自然，逍遙快樂，展轉託生，成無上道。稽首歸依東方聖眾。
　　眾等志心歸命南方救苦無上慈尊、南方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、邪淫放蕩、慳愛悟惜、嗔怒罵詈、愚癡顛倒、錡言妄語、惡口兩舌、飲酒食肉、破齋犯戒、輕師叛道、訾毀經文、穢汙玄壇、損壞尊像、逆天違地、祝鬼詛神、裸露星辰、吹噓風雨、五逆不孝，萬罪千愆，無量無邊，悉為除滅。隨願往生南方净土，聞經聽法，面對天尊，衣食自然，逍遙快樂，展轉託生，成無上道。稽首歸依南方聖眾。
　　眾等志心歸命西方救苦無上慈尊、西方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、邪淫放蕩、慳貪恡惜、嗔怒罵詈、愚癡顛倒、錡言妄語、惡口兩舌、飲酒食肉、破齋犯戒、輕師慢道、訾毀經文、穢汙玄壇、損壞尊像、逆天違地、祝鬼詛神、裸露星辰、吹噓風雨、五逆不孝，萬罪千愆，無量無邊，悉為除滅。隨願往生西方净土，聞經聽法，面對天尊，衣食自然，逍遙快樂，展轉託生，成無上道。稽首歸依西方聖眾。
　　眾等志心歸命北方救苦無上慈尊、北方無極世界得道天尊、仙真聖品無鞅數眾。一切敬禮，遍悉歸根，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、綺言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、穢汙玄壇、逆天違地、祝鬼詛神、裸露三光、欺凌四輩、吹噓風雨、不孝五逆，萬罪千愆，無量無邊，悉為除滅。隨願往生北方净土，聞經聽法，面對天尊，衣食自然，一逍遙快樂，展轉託生，成無上道。稽首歸依北方聖眾。
　　眾等志心歸命東北方救苦無上慈尊、東北方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛樹、錡言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、穢汙玄壇、逆天違地、祝鬼詛神、裸露三光、欺凌四輩、吹噓風雨，不孝五逆，萬罪千愆，無邊無量，悉為除滅。隨願往生東北方净土，聞經聽法，面對天尊，衣食自然，逍遙快樂，展轉託生，成無上道。稽首歸依東北方聖眾。
　　眾等志心歸命東南方救苦無上慈尊、東南方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、錡言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、穢汙玄壇、踐踏靈觀、逆天違地、祝鬼詛神、裸露三光、欺凌四輩、吹噓風雨、不孝五逆，萬罪千愆，無邊無量，悉為除滅。隨願往生東南方净土，聞經聽法，面對天尊，衣食自然，逍遙快樂，展轉託生，成無上道。稽首歸依東南方聖眾。
　　眾等志心歸命西南方救苦無上慈尊、西南方無極世界得道天尊、仙真聖品無鞅數眾。一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、錡言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、踐踏靈觀、穢汙玄壇、祝鬼詛神、逆天違地、欺凌四輩、裸露三光、五逆不孝、吹噓風雨、萬罪千愆，無邊無量，悉為除滅。隨願往生西南方今土，聞經聽法，面對天尊，衣食自然，逍遙快樂，展轉託生，成無上道。稽首歸依西南方聖眾。
　　眾等志心歸命西北方救苦無上慈尊、西北方無極世界得道天尊、仙真聖品無鞅數眾，一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、綺言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、踐踏靈觀、穢汙玄壇、祝鬼詛神、逆天違地、欺凌四輩、裸露三光、五逆不孝、吹噓風雨，萬罪千愆，無邊無量，悉為除滅。隨願往生西北方净土，聞經聽法，面對天尊，衣食自然，逍遙快樂，展轉託生，成無上道。稽首歸依西北方聖眾。
　　眾等志心歸命上方救苦無上慈尊、上方無極世界得道天尊、仙真聖品無鞅數眾，一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、綺言妄語、惡口兩舌、飲酒食肉、破齋犯戒、叛道輕師、訾毀經文、損壞尊像、踐踏靈觀、穢汙玄壇、祝鬼詛神、逆天違地、欺凌四輩、裸露三光、五逆不孝、吹噓風雨，萬罪千愆，無邊無量，悉為除滅。隨願往生上方净土，聞經聽法，面對天尊，衣食自然，逍遙快樂，展轉託生，成無上道。稽首歸依上方聖眾。
　　眾等志心歸命下方救苦無上慈尊、下方無極世界得道天尊、仙真聖品無鞅數眾，一切敬禮，遍悉歸依，證明懺悔。即令亡者無始以來，受身生身，從劫至劫，三業六根，構造諸罪，殺生偷盜、放蕩邪淫、慳貪恡惜、嗔怒罵詈、愚癡顛倒、妄言綺語、惡口兩舌、飲酒食肉、啖嚼五辛、犯戒破齋、輕師叛道、損壞尊像、訾毀經文、口是心非、說人長短、嫉拓勝己、陷害賢良、讒擊忠貞、鬥亂家國、違盟犯約、泄漏真科、穢汙玄壇、踐踏靈觀、禱祀神鬼、鼓舞妖言、背正入邪、疑真信俗、祝詛神鬼、厭蠱賢明、逆地違天、訶風叱雨、欺凌四輩、裸露三光、不孝不忠、不仁不義，千愆萬罪，無量無邊，眼耳鼻舌身意，六根諸罪，悉為除滅。隨願往生下方净土，聞經聽法，面對天尊，衣食自然，逍遙快樂，展轉託生，成無上道。稽首歸依下方聖眾。
　　太上道君告南極度命真人曰：元始布化，遍滿十方，五億諸天，三千道境，分身散影，真應化法，緣感立形，說法度人，救濟一切，教化男女，成就眾生。一一境中，皆有帝主天尊、太上老君、真師、玉女玉童、仙真聖品、將軍力士、金剛神王、二萬四千靈司、一百二十曹局，星宮雲殿，水府仙宮，咸有司存，考校罪福，持幢建節，把籙執符，飛空步虛，誦經行道，益善報惡，卻禍消灾，晝夜巡行，檢勘得失，俱遵元始，朝會大羅。雖劫運推移，立法無改。十方三界，同一軌儀，三洞分門，隨機所受，首過請福，自下之高，謝罪求恩，由心入道。若違此旨，便從邪法。所以告啟，先詣十方，神運感通，自獲靈應。普告三界一切男女，宜各用心，依令遵奉。
　　太上道君曰：人死轉形，各隨先業。或生富貴國王之門，或生端正賢善之家，或生智慧聰明之身，或生具足清净之身，或生長壽快樂之身，或生貧賤奴婢之身，或生醜陋毒惡之身，或生愚癡濁鈍之身，或生破壞臭穢之身，或生夭折煩惱之身，或生病患苦痛之身，或生邊夷殺害之身，或生六畜猜狗之身，或生鳥獸豺狼之身，或生魚鼈蟲螘之身，或生鬼神魔邪之身，或處九幽長夜之中，皆由本業所受。過去未來，與今無異，今身所受，從先業來。見世所種，作過去業。世人凡愚，眼觀見世罪福，報應分明，而不信宿命因緣，亦猶食五穀不知播種所得。罪福之驗，如影響也。勤能懺悔，則罪不生。勤能修善，則福常在。
　　太上道君曰：人初亡，從一日至百日，安置繪像，請道士行道誦念，晝夜不倦，魂生善處，不墮三塗。若隨初一日，然燈造旛，寫經鑄像，度人各滿百數，亡者即得受生十方净土，快樂之國，見世福利，無諸灾禍。
　　太上道君曰：送終之時，請道士路左燒香，念誦布施，放生道路。靈官不拘亡魂，飛尸注鬼，不咎生人。若墓左燒香誦經，則土地真官安穩亡魂，家宅不驚，凶注殺鬼，不干子孫。南極真人，及諸聖眾，伺聲稱善，稽首奉行。
　　太上洞玄靈寶轉神度命經竟