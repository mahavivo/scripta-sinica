太上七星神呪經
　　經名：太上七星神呪經。撰人不詳，似出於宋元。假託黃老元帝請天老帝君說，念誦七星神呪消灾護國之法。一卷。底本出處：《正統道藏》洞玄部本文類。
　　太上七星神呪經
　　黃老元帝於上清玉洞紫宸金闕臺，問天老曰：下界人民灾禍之由，起乎何也？
　　天老曰：昔混沌未分，元化體一，天地設位，乃見五行巡歷天下，察無道之國，觀不祥之人，凡處虛域之內，蠢動含生，命係於天，星辰凌犯，彗孛衝破，遂生兵灾，水旱流移，知而逃形，可全自己，逆之遇害，凶釁迭生，黎民死亡，淪沈苦海。 
　　元帝曰：民之所苦，吾豈忍之，何以救拔，免遭起戹難？
　　天老帝君令念七星神呪，禹步微古。。每日面東七徧，可以上消天灾，下散地禍，妖邪蠱魅、魍魎毒精，自消攝伏，遠行避路，不敢損害。道人能除錯謬之氣，續罄竭之年，凡百灾殃，隨呪即滅。汝須秘藏金櫃，慎勿流傳，授非其人，天降刑書。即說呪曰：
　　日出東方，赫赫大光。靈神衛我，慶門立章。禄存拱惠，不雲炳剛。把持既濟，標攝大匡。未越絕命，故水鬼鄉。三元滿體，八神作疆。逆吾者死，敢有衝當。黃老律令，急離遠方。北神統録，永斷不祥。急急如律令。
　　太上七星神呪經竟