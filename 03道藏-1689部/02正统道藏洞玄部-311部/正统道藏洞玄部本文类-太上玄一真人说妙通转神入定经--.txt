太上玄一真人說妙通轉神入定經#1
　　道言：夫輪轉不滅，得還生人中，才智明達，心和情柔，篤好三寶，志慕神仙，當思念善功，廣建福田，功滿德備，施行妙通，轉神入定，以成至真。道行不備，仙亦不成。自從無數劫來，積學已成真人高仙、自然十方道者，莫不從業行所致，制心#2定志，坐念思微，舉動行止，念作轉神，以得高仙也。其思甚微，其念甚廣，弘普無量，行備入定，尅得神仙也。子當勤行，必合道心也。
　　道言：若學神仙，思念無量，普得長生，身與我神，入定妙通。
　　若奉師宗，思念無量，普得訓厲，身與我神，同受制度。
　　若奉#3經教，思念無量，普得聰慧，身與我神，同得升仙。
　　若見講說，思念無量，普得瞻聽，身與我神，了解玄義。
　　若見齋誠，思念無量，普得入法#4，身與我神，內外清肅。
　　若見行香，思念無量，普入芳盛，身與我神，不履穢塵。
　　若見三光，思念無量，時冥普消，身與我神，長處光明。
　　若見行雲，思念無量，普得癮覆，身與我神，同入雲輪。
　　若見雨注，思念無量，普得灑潤，身與我神，得天廕澤。
　　若見素雪，思念無量，普居潔白，身與我神，凝炁成真。
　　若見霜露，思念無量，保貞不落，身與我神，無不制伏。
　　若見淨水，思念無量，普得沐浴，身與我神，洗垢除穢。
　　若見大江，思念無量，普注淵澤，身與我神，無不包容。
　　若見大山，思念無量，普得障遏，身與我神，棲託巖穴。
　　若見樹木，思念無量，普無凋悴，身與我神，鬱成茂林。
　　若見種植，思念無量，普得滋長，身與我神，與日成生。
　　若見果林，思念無量，普得成就，身與我神，結實生根。
　　若見飛鳥，思念無量，普得空行，身與我神，時生羽翮。
　　若見禽獸，思念無量，不生害心，身與我神，隱學幽林。
　　若見官闕，思念無量，普得瞻仰，身與我神，轉輪國王。
　　若見城社，思念無量，普得入朝，身與我神，修整嚴飭。
　　若見臺觀，思念無量，普瞻八極，身與我神，洞見幽微。
　　若見靈壇#5，思念無量，普履法門，身與我神，得道無為。
　　若見童子#6，思念無量，普得出身，身與我神，同得道真。
　　若見道士，思念無量，普棄榮累，身與我神，早得飛仙。
　　若見賢人，思念無量，普推貞義，身與我神，教化齊同。
　　若見聖人，思念無量，普得其道，身與我神，通真達靈。
　　若見盛年，思念無量，普不衰老，身與我神，長保劫年。
　　若見美女，思念無量，轉身為男，身與我神，守貞入真。
　　若見妓樂，思念無量，普無哀憂，身與我神，靜嘿宮商。
　　若見王子，思念無量，普得從容，身與我神，輪轉王家。
　　若見富貴，思念無量，普得溫足，身與我神，博散功德。
　　若見貧兒，思念無量，普離窮厄，身與我神，轉入懽泰。
　　若見廚食，思念無量，普得飽足，身與我神，口無爽味。
　　若見平地，思念無量，普得安立，身與我神，種植並生#7。
　　若見屋舍，思念無量，普得廕覆，身與我神，宮宅整肅。
　　若見暮臥，思念無量，普得安寧，身與我神，同靜虛空。
　　若朝起居，思念無量，普得曉明，身與我神，同光太陽。
　　若冠衣裳，思念無量，普得嚴飾#8，身與我神，同生羽服。
　　若著巾帽，思念無量，普得冠冕，身與我神，同戴華蓋。
　　若著屐履，思念無量，普得乘鳳，身與我神，足躡紫雲。
　　若見乘船，思念無量，普得濟度，身與我神，不拘橋梁。
　　若見乘車，思念無量，普不步行，身與我神，同策飛軿。
　　若見乘馬，思念無量，普得飛步，身與我神，乘雲駕龍。
　　若見太清，思念無量，普蒙虛泊，身與我神，飛升金闕。
　　四十五念，功齊天地，數法自然，福覆無量，轉神入妙，通微究玄，同體道真，思念既定，則坐降雲龍八景玉輿，飛昇上清宮也。
　　無量妙通思念轉神偈頌曰
　　妙通轉我神，弘普無量功。道成天地劫，輪化發九重。滅度更死生，緣對各有宗。孰悟去來因#9，形魂無始終。積慶藉福基，身拔五難峰。脫離三惡道，蕭蕭入閑空。念度無邊境，思定感神通。法輸三度場，轉成#10高仙公。迴我大椿步，飄升太極宮。
　　道言：無量妙通轉神入定經頌，皆治道行，思念一言，形與神同，普入至真。虛皇太上大道君所受，高上大聖十方至真已得仙道，皆修行此法，以廣度無量，其福弘普，莫不加惠，功齊天地，勳彰日月。學無此法，道行不足，仙何從成。但太上所重，不行於世，世尠#11有其文，脫有得者，仙道自成也。皆當齎金尠之信，詣師請受，道貴法重，非信不行，輕傳則為非寶，空修則為賤道，此皆有風刀之考，明各慎之焉。
　　道言：吾法輪妙經，從無鞅數中來，如洹沙之劫，不足為譬。天地成敗，非可稱數，眾經盡消，而吾經不滅，隨運輪轉，開化日隆，廣度無極。經中之尊，猶如諸天開化，無有是經，其法不行。如是一切開張法教，此經最為其元。如是眾星普耀，此經如月盛光，最為其明，照耀十方。猶如三界，晻冥不消，是經如日之出，普照諸天，無不朗徹。猶如萬川之流，是經如湯谷之淵，為巨海之源，無不歸宗。猶如崑崙# 之高，是經如玉京之山，無不包藏。此經微妙，與天地長存，諸天元王，高仙上真，無億數量，莫不奉命此經。如是普濟眾生，學與不學，教導三乘，廣開法門，上理三光，中調陰陽，下開萬生，皆從受覆廕，拔度七祖，開轉窮魂，生死傷敗，莫不成就，輪轉不滅，如船度人。修行是經，精心不倦，立致龍駕，白日飛行，安居端坐。存念是經，家門隆盛，百福如山，男女才智，富貴日昌。國主王侯，供奉是經，位至無極，世出賢明。女子閑寂，思念是經，得轉身為男。若在晻冥之中，思念是經，即得披散，朗覩八清。若獨宿恐怖，思念是經，妖魅消亡，如萬人同室。若在窮山，毒獸相逢，思念是經，獸自濳退# ，不傷爾身。若度大江，遭風遇浪，思念是經，河海靜波，蛟龍出迎。若入火中，思念是經，身不被燒，火自滅光。若入時病萬鬼之中，思念是經，鬼消毒滅，病者自康。若抱厄疾，思念是經，灾厄即脫，永保長生。若在窮乏絕糧之地，思念是經，咽炁服御，便得飽滿。若在囹圄，幽閉重檻，思念是經，罪閉釋散，不充罰刑。若逢宰官，吏司所錄，思念是經，結縛即解，吏皆懽然。若有冤家，思念是經，心懽意解，反成至親。若逢寇賊，白刃之中，思念是經，賊自卻退，刃不加身。斯經並為三界，護度眾生危厄之難，度脫三塗，離兔八難，五苦之中，皆所不經，廣覆無外，福量難稱，有宗是經，可謂無量之門也。
　　太上玄一真人告仙公曰：吾受太上命，使授子勸誠妙經，演法說教，事妙極此。其文秘於太上紫微宮中，自非仙公之任，其文弗可得見。今說其誡，以成子仙，子宜寶祕，勤行道成，當更迎子於太極宮也。仙公稽首受誠，奉辭而去。
　　太上洞玄靈寶真一勸誡法輪妙經#14竟
　　#1 案以下為經文第三篇。敦煌本題作「太上玄一真人真錠光說無量妙通轉神入定妙經」。
　　#2 制心：敦煌本作「制身」。
　　#3 奉：原作「見」，據敦煌本改。
　　#4 普得入法：敦煌本作「普入法門」。
　　#5 靈壇：S.1906作「觀舍」。P.2842 作「治壇」。
　　#6 童子：S.1906作「沙門」。
　　#7 並生：敦煌本作「普生」。
　　#8 嚴飾：敦煌本作「冠帶」。
　　#9 因：敦煌本作「辛」。
　　#10 轉成：敦煌本作「輔成」。
　　#11 尠：敦煌本作「鮮」。
　　#12 崑崙：敦煌本作「須彌」。
　　#13 潛退：敦煌本作「閉眼」。
　　#14 尾題據敦煌本補。