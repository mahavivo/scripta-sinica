靈寶歸空訣
　　經名：靈寶歸空訣。原題原陽子趙宜真，編述。一卷。底本出處：《正統道藏》洞玄部方法類。
　　靈寶歸空訣
　　崇文廣道純德法師教門高士原陽子趙宜真編述
　　歌括
　　胎圓神化英雄漢，脫體自由無忌憚。
　　學人精進了無生，行時點檢休撩亂。
　　上士丹成道備，來去自由，我命在我，不在天矣。中士而下，雖能進道，當歸空之際，必先覺察，不至昏迷。
　　頂門天鼓若雷轟，此是天崩地陷聲。
　　三聲二聲三二載，一聲一載也須行。
　　歲除夜或每夜半，靜坐攝念，觀頂門謂之大明關。忽聞聲如腦裂，歷歷然，如霹靂狀，計其聲數，以定年限。
　　掩耳指擊樓頭鼓，恰似鐘聲三載數。
　　磬聲一載蟬百日，蚯蚓七日身當故。
　　歲除夜或每夜半，兩手掩兩耳，以二指於腦後擊三十六下，如鼓聲則安樂，如鐘磬、蚯蚓、蟬聲，則知歸期遠近。
　　樓頭天鼓俱不嗚，天柱崑崙亦已傾。
　　燈前額問看臂大，叩齒無聲總去程。
　　樓頭鼓即腦後，天鼓即頂門，天柱傾即頭頸弱不能舉，一曰崑崙倒，又曰須彌倒。每夜燈前豎起左手，按自己額間，看臂小則吉，大則凶。前齒為法鼓，叩之不嗚，皆是去證。
　　暗中挑眼虧光耀，耳前脈住收竿釣。
　　曹溪水竭華池乾，拜燈失影皆歸兆。
　　夜半於極暗處，以手指挑眼，上下無光，謂之日月無光，是歸侯。太陽耳前脉不動，謂之釣客罷竿，是一日候。舌下大牙齦後為華池，閉。津液乾師，謂之曹溪水竭，是七日候。夜半焚香，點燈禮拜，回顧身後左右全無影，謂之影不隨形，是此日候。
　　左腎入腹在明朝，右入復來待七宵。
　　臨行又入緊擊住，遺骸不死魂神超。
　　外腎子左曰陰母，右曰陽公。左入小腹去復來，則是二朝，或對周，一日候。右入小腹去腹來，則是七日侯。左右俱入，則半日身亡。臨行又復入，謂之陰陽催促，又曰磐巖。當以絹帶或綿繩，緊繫住於腿上，不令入腹，令屍不死。五臟中動，便是歸寂之時，其時性從足下而生，從頂門而起，即動屍，則正心望天門去。
　　便尿之際連雙腎，縮痛如錐不堪忍。
　　男左女右腳刺疼，半日去程心按緊。
　　雙腎名玉女畫娥眉，當便尿之時，其腎縮，刺痛不可忍，謂之地獄關動於忽然。男左女右腳刺痛，謂之命門絕，皆當正坐，把定精神，牢捉心印，不可放逸。以手緊緊按心，勿令昏亂，良久痛止，即半日去也。
　　徧體如同走螻螘，忽然又似一蛇游。
　　頻來報應到心上，骨節皆疼世事休。
　　偏身或腳板，如有皚子走，或如蛇行，行到心中，即骨節疼致昏悶。如此三五回，謂之諸慾離身，又曰諸神不在，定是不祥。須要凝神定心，或一念差錯，即墮業道，不可不謹。
　　點檢燒香當夜靜，有三兩件歸空證。
　　桃湯沐浴便更衣，一盞白茶還靜定。
　　遇夜洗手、洗漱、衣冠畢，燒夜香依前，逐一點檢，如有三兩件。報應之時，便沐浴更衣入室，靜坐喫白茶，或淨水。又有何境象可去，則去未可去，再喫淨水一二口，又定了。
　　諸般人物境象來，引歸業道受輸回。
　　堅持心印休貪著，斧劈母懼母嫌猜。
　　臨命終時，眼化為無名鬼，耳化為阿誰鬼，鼻化為死樹鬼，舌化為快軍鬼，身化為思惟鬼，心化為雌雄鬼。一切鬼神盡從心起，即非外來，先須識破。
　　逢諸色佛、菩薩、師儒等，或隊仗迎引，皆是天魔外道境。逢冤家眷屬，或黃赤白路，亦是業道魔境。逢燈光處，是內魔眷屬。逢曠野處，是人間胎卯。逢親戚姊妹，是入輪迴胎無胎入野。逢簥筆黑白車，是牛馬等胎。逢殿宇，是猪羊胎。逢黃衣白服，是貓犬胎。逢黃旛豹尾，是走獸胎。逢象，是狐胎。逢吹簫處，是蚯蚓蟬類胎。逢鼓樂處，是烏雀蟲螘胎。逢花街柳巷，是蛇胎。逢市井關闠人物往來之地，或黑白青紫，並是畜生道。逢酒肉飲食之類，是餓鬼道。聞妙香，是天人胎。逢父母眷屬處，是六慾天發做里社廟神。逢金甲神人教請，是人天大福血食神。
　　如前諸色神人境物，並是自家神識誘引外魔，即非正道，不得亂捨去來，不怕不嫌，不取不愛，若差一念，便落他胎。氣斷之際，或如斧劈也，莫驚恐。正昏默時，不得逃竄，務要牢捉心印，如如不動，良久自定。
　　只見雷火電光路，日光毫光千丈度。
　　將身猛去不動心，即證人天歸淨土。
　　唯此四境可行，必歸善道。
　　逢著陰人過茶湯，迷魂之藥不可嘗。
　　此境若還牢記得，能通宿命永無忘。
　　逢婦人過茶湯，或施或賣，若受而食之，便墮惡道，次定不食而竊傾棄之，則當來通宿命矣。
　　四輩高人學仙佛，迅速無常莫輕忽。
　　輪迴百劫萬苦辛，六賊三屍恣顛路。
　　四輩者，謂道教中有出家男宮道士，有出家女官道士，有在家男官道士，有在家女官道士。釋教中，則出家者男日比丘，女曰比丘尼，在家者男曰優婆塞，女曰優婆夷。昔天尊世尊說法時，會中皆有此四輩人聽法也。無常者，謂幻假色身，未免敗壞不長久也。六賊，即六慾之謂也。真性如如，非動非靜，感物而應。在眼根能視，則責慾色塵。在耳根能聽，則貪慾聲塵。在鼻根能嗅，則貪慾香塵。在舌根能言能食，則貪慾滋味。在身根能運動，則貪慾非為，在意根能出謀應事，則貪慾顛倒夢想。如是六塵，既入於六根，六慾因之而熾盛，障迷自性，故以賊名。情慾盛，則精魄結而為三屍蟲，致人貪愛無厭，顛倒夢想，流浪死生，展轉輪迴，受諸苦惱，無有已時。
　　直須勇猛賽關張，不動干戈已伏降。四海清平歸有道，聽命無生大法王。
　　自性法身，本無生滅。迎之不見其首，隨之不見其後。輝今耀古，卓然獨存。唯其汩於根塵，引入諸趣，迷惑本來。若能奮勇猛大智慧力，勘破根塵，則情慾頓消，法身自見。從他四大敗壞，於我了不相干，此所謂無生大法王也。
　　後序
　　夫人生受形，既有成住，不免壞空，百歲光陰，過眼如夢，命終之際，情識昏迷，則隨其業習，淪入諸趣，無有出期。此所謂無常迅速，生死事大，而歸空之法，有自來矣。恪傳以為達摩禪師之作，予觀其文義，訛舛不倫，不類大乘菩薩語句，況達摩西來不立文字，得非後人所撰，假大名以取信乎？今因舊本，參以異聞，正誤刪繁，序為七言歌括一篇，凡十四章，章四句，以便記憶，仍就每章附注，務得其詳。有緣遇者，寶而祕之，毋成輕泄。急宜猛省，識破幼緣，對境忘境，廣行方便，多種善根。於十二時中，四威儀內，堅持戒定，勿助勿忘，真積力行，則本來慧性一旦開明，直下承當，自作主宰，時節到來，把定玄關，驗其消息，撒乎便行，斯乃大丈夫能事，而歸空之法，不為無所濟矣。抑嘗見仙佛中或有不幸者，如景純郭真人，既悟真常之道，而不免枉遭刑戮，直道中義，竟以凶終。大慧禪師，既明正法眼藏，而不免疽發於背，洞見五臟，竟以苦終。人海中或有僥倖者，愚夫愚婦，汩沒塵勞，素無修習，而能先知去候，脫然令終。是皆宿令定業，各隨緣分順償。凡俗罔知，寧不以彼此令終凶終為口實，而竊議之，多見其不智。須知明眼高人，性天已徹，縱遇風刀常坦坦，假饒毒藥也。閑閑自性，法身逍遙世外。設或塵情未滌，道眼未明，運應滅時，還如夢中，不知是夢，難忘熟境，隨順冥行，畢竟迷悟，不同聖凡有間。惟學仙學佛四輩高人，撫幻景之倏遷，脫苦輪之未易，回頭在早，覺岸同登，不亦善哉。是故為之序，併說偈曰：
　　生死無常本不干，只因貪著致多端。歸空有法原非法，日向東西一樣團。
　　靈寶歸空訣竟