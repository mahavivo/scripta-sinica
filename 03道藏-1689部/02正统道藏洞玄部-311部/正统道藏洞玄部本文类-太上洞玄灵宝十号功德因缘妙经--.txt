太上洞玄靈寶十號功德因緣妙經
　　經名：太上洞玄靈寶十號功德因緣妙經。撰人不詳。約出於隋唐。言天尊名號及三洞真經源流。一卷。底本出處：《正統道藏》洞玄部本文類。
　　太上洞玄靈寶十號功德因緣妙經
　　太上大道君與五老上帝、無極飛天大聖、無上高真、十極真人、左玄真人、右玄真人、妙行真人、普濟真人、施命真人、濟厄真人、救苦真人、大慈大悲真人、大慈大慧真人、正一帝君、諸大天師、金剛神王、力士、天龍、鬼神等，於棄賢世界，以神通力忽變無數紅玉牀座，光明晶皎，諸真聖眾，而列其上。
　　爾時道君乃登七寶獅子之座，其座以雜寶瑠璃、真珠、火珠、明月珠、碼腦、珊瑚、琥珀、紅玉、白玉、碧玉、綠玉、黃玉、玻瓈、黃金、紫金、青火金、香檀木，嚴飾其上。於此座上，自然生百寶蓮花、百千層葉，一一蓮葉之上，現出十方净土，悉皆具足。會中有大七寶騫林，細葉交密，香氣郁結，廣高莫測，風動和雅，有微妙音。其間自然飛化，種種天樂，不鼓自鳴。是時道君即於蓮臺之上，正箕而塗，放身中五色光明，昭耀無邊天界。空中聖眾步虛旋遶，歌咏讚嘆，即時天雨香花、大妙真花、小妙真花、紅金焰花、紫金焰花、鳳頭火花、郁馥火花。妙服珍果、白鶴、鳳凰、喜祥鸚鵡、青鸞孔雀、大善金鳥、光明金鳥、念道金鳥、人言金鳥、樂音金鳥，悉銜異花，飛翔會上。即有十方神仙、飛仙、天仙、地仙、水仙、火仙、五嶽諸仙，及諸大小洞天一切大仙，各持符執節，旛蓋寶幢，歌詠讚嘆，吟和靈章，奏大妙樂，供養道君。即時大地振動，會中相視，奇異莫測。有一真人，名曰普濟，於眾中出，整理衣巾，安詳雅步，到道君前。稽首頓顆，上白道君曰：賤臣愚昧，不測道君修何道果，證是神通自在，與元始天尊無異。伏願哀念賤臣，及未來世眾生，及愍後學道士，演說斯理，令悟甚深法要，登无上道，獲難思果，賤臣幸也。
　　道君聞普濟語，歎言：善哉善哉。汝有宿本大智，能為未來濁劫眾生抑揚妙法。汝可存念，為汝說此因果。我於無數劫來，念本師元始天尊十號功德，讚嘆吟詠，鑄寫圖飾，想念元始天尊。禮拜供養恭敬，千萬珠金捨施，無慳惜心，至於今日，無一念怠慢，而成此功德。
　　普濟復白道君：未審元始大聖天尊十號，賤臣及與會眾，得而聞不？臣願與諸真仙眾，讚歎歌詠。言訖，叩頭稽顙悲涕，仰視道君。一座大眾，皆自默念，仰望真容，而希宣說。
　　道君開顏微笑，告普濟曰：汝可精思一聞，得證无上道果。道君復告普濟曰：我本師大聖元始天尊，虛无自然，妙道化身。從不可名言塵沙劫來，濟度一切眾生，入无上道，具七十二相，八十一好，十號圓滿。或現千光相，或現無邊相，或現大身相，或現小身相，或變身入黍米之中。或開毛孔，納無邊世界；或掌三千大千世界；或雨甘露，灑熱惱眾生；或作帝王，制伏暴亂；或為賢佐，匡乎有道；或有聖君，爰降為師。有如是功德，神通妙相，莫能窮嘆，而有十號，讚揚總名。是故十號者，无上道、元始、太極、高皇、光明、玉帝、正法王、大慈父、仙真師、天尊。
　　普濟復告道君言：賤臣雖聞十號功德，未審有何解說，令我及諸大眾，乃至未來濁劫眾生，令得了悟至真法要。伏願愍念賤臣告請，一一宣揚十號微妙功德行相之法，賤臣幸也。
　　道君復告普濟曰：所言十號者，是諸真聖眾天人，與天真皇人，開赤明和陽天中白玉殿內百寶之匣，風錦之岌，譯大梵隱言，而為正音。所言无上道者，乃是元始天尊道果成時，於諸眾法無祖無宗無根無係，而一相俄立，乃萬法依憑，為萬法王，為萬相之祖，為一氣始，虛无不測，溟涬何知，居於萬眾之先，故名无上道。所言元始者，居至道源，作窈冥本，故曰元始。太極者，從無數劫來，判朴之際，報身乃現，於是始青天中而現化身，故名太極。高皇之號者，尊居無頂天中，逍遙大羅之上，名无上之上，超有象之先，是故號曰高皇。所云光明者，是謂法性真體瑩若瑠璃，易功德光，照昏闇處，銷眾生障，破煩惱山，故號光明也。玉帝者，位居玉闕之中，尊極萬天之帝，凝然真性，妙相具足，巍巍蕩蕩，出眾真之中，同星拱月，故稱玉帝。所言正法王者，演說正法，破邪異宗，開無為道，滅一切苦，明無邊法門，印可三天經籙，降伏魔邪，除諸小見，令入大乘之道，如大醫王，法藥治苦，若春雷震，發動萌芽，滋長含生，如灑甘露雨，沃潤眾根性，故號正法王。大慈父者，從無量無邊劫，不可測微塵沙劫，出現大聖身，濟度羣生，脫生死羅，入正真道，或於惡趣拯救罪苦眾生，過於赤子，是名大慈父。
　　所言仙真師者，道君告普濟言：我與汝及無邊無量劫來，天尊大聖、諸真大仙，昇無上道果，一切天尊，諸真聖眾、天王天帝、玉帝大帝、三華帝、五帝大魔，名山洞府、虛空水陸，一切含生，已得果、今得果，及未得果者，皆是我本師元始天尊，現虛元法身、自然報身、元始化身，以真諦法種種引導，說三十六部尊經。或於林泉名山大嶽，或於大洞天、小洞天，或在三十六天之中，或在三十二帝宮內，或在三清大羅及無邊界，或諸異域，及一切含生類聚之處，有形有相，如是種種，隨根察其言語，變現化引。未開度者，誓與開度。未得道者，誓令得道。未安樂者，誓使安樂。未解脫者，誓化解脫。未昇玄者，誓引昇玄。以此弘誓，開導一切，演說三洞要術，大藏妙文，天書玉字，金寶祕篇，皆悉具足。傳授諸法，雖復無邊，我總括流通，十二事部類，分別隨根不同，令一切眾生各歸一趣，得悟正法。一者本文，二者神符，三者寶訣，四者靈圖，五者譜籙，六者戒律，七者威儀，八者方法，九者術數，十者記傳，十一者讚誦，十二者章表。具足如是智慧，開如是法門，導化接引濁劫眾生，視如諸子。諸子而自不曉悟，雖布大慈如是，設悲念之網，眾生戀於聲色，種種纏愛，而遊還三界，不歸正道，唯執邪見。而遇天尊化誘至真之法，皆以開悟，而從劫已來救苦無倦，故號仙真師。
　　普濟白言道君：未審十二部事，妙理法要，有何相化。如大法雨，隨器充滿，變動眾生根性，賤臣未曉微妙之理，乞為解說二悟解，賤臣幸也。
　　道君告普濟曰：第一本文者，天書八會鳳篆龍章，是為天地萬物之本，開化人神，成立諸法，主召九天神仙上帝，較定圖籙，調政璇璣，攝制酆都，降魔伏鬼，勑命水帝，召龍止雲，天地劫期，聖真名諱，所治臺城，眾聖境界，廣宣分別，種種皆差，服御元精化形之法，皆演玄妙，明了具足。第二神符者，雲篆之文，神真之信，召攝眾魔，威制神鬼，總氣御運，保命留年。第三寶訣者，天真上聖述釋天書八會之字，以為正音，開視大道。第四靈圖者，眾聖化跡，應現無方，圖寫變通，令物悟解。第五譜籙者，眾聖記述仙真名諱，宗本冑胤，神官位緒。第六戒律者，條制勑禦，防非檢過，詮量罪福，分別輕重。第七威儀者，具視齋戒進退楷模，俯仰節度，軌式容止。第八方法者，眾聖著述丹藥祕要、神草靈芝，柔金水玉，修養之道。第九衛數者，明辨思神，存真念道，心齋虛忘，遊空飛步，餐吸六氣，導引三光，鍊質化形，仙度之法。第十傳記者，是眾聖載述學業，得道成真，通玄入妙，修因方所，證果時節。第十一讚頌者，眾真大聖巧飾法言，稱揚正道，令物信樂，發起回向，生尊重心。第十二章表者，師資授受，妙寶奇文，三元八節，登壇告盟，啟誓傳度，悔謝請福，關告之辭。此十二事部，總彰正道，一切意趣，無不周備。化引三乘，證无上道。我大聖本師，號天尊者，常處三清之上，超眾聖道界，顯世地卑，獨居天為最尊，故號天尊。此是元始天尊十號功德，法門妙趣。
　　道君復告普濟曰：若有未來濁劫眾生，得聞我本師大聖元始天尊十號因緣功德，更能圖鑄形像，歌詠讚嘆，禮拜恭敬，演說是法。此人九祖生天，宿業消滅，身得長生不死之道。家門安泰，子孫昌熾，世世遇道，不遭厄橫。若有人書修此經，功德無量。說是十號功德已，於是在會大眾，皆得昇進仙階，超拔聖位，悉悟无上正真道果。普濟真人證天中尊號，曰尋聲救苦天尊。具八十一好，七十二相。十號滿足，光明瑩徹，空中讚言普濟，有如是告請功德，不可思議，難測智慧。當於來世，與一切眾生為道師中王，為大法眼，與道君神通何異。於是一切來者眾生，聞是法要，離生死苦，悟正真道。於是普濟承道君神力，欲昇三天，而作頌曰：
　　道君大慈悲，金口演真藏。十號今得聞，令我證真道。稽首無為師，千光具足相。
　　太上洞玄靈寶十號功德因緣妙經竟