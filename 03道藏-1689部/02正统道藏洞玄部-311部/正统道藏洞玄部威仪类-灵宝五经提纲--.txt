靈寶五經提綱
　　經名：靈寶五經提綱。撰人不詳，約出於宋代。一卷。底本出處：《正統道藏》 洞玄部威儀類。
　　靈寶五經提綱
　　敷座　　法事
　　大聖聞經，悟道天尊。
　　太上微言在五經，五經垂世若丹青。丁寧試為重宣演，解脫亡靈出夜肩。
　　伏以經天緯地之謂道，道出分三，垂世立教之謂經，經傳有五式，宣妙義，祈度亡靈，謹運真香，志心上啟太上無極大道虛無自然元始天尊、玉晨道君、靈寶天尊、太上老君道德天尊、昊天至尊金闕玉皇上帝、東極青玄慈父太一救苦天尊、大慈十方救苦天尊、九天生神上帝、五方五老上帝、三十六部尊經玄中大法師、三元三官大帝、九幽拔度真宰、五嶽十地陽曹陰掾、主宰真靈三界內外應感神祇，咸望慈悲，俯垂洞鑑。蓋開趨正道而出迷途，必資惠炬，度苦海而登彼岸，須藉法橋，故天尊以方便心為眾生立權實教，出五經之旨趣，為萬有之荃蹄，歷歷玄文，巍巍大範，格言妙訓，必志於道，據於德者，始能究其淵源，奧義奇辭，非出乎口入乎耳者所可窺其髣髴者也，以今奉為某求度亡，故某謹集見前清眾敷座，諷誦：
　　《洞玄靈寶九天生神章經》、
　　《太上老君說常清靜妙經》、
　　《高上玉皇心印妙經》、
　　《太上洞玄救苦拔罪妙經》、
　　《太上生天得道真經》。
　　特用回薦亡靈，超真解脫，當願亡者某出羣迷徑，入希夷門，玉章生神，四象五行之和合，妙經救苦，三尸六賊之消亡，空五蘊以為得道之階，净六根以證生天之實，忘心忘形忘物，識真常得性之機，鍊神鍊氣鍊精，明混合迴風之道，嘉與有情之眾，同歸無相之門，法眾虔誠，同聲讚詠。
　　諷《生神章經》
　　仰惟《九天生神章經》，乃三洞飛玄之炁，結空成梵，自然成文，所以能開天地、生人物者也。大抵人之生也，皆受九天之炁，以為胞胎魂魄，至於五臟六腑、七竅八景、三萬六千神，莫不由其融結而後得生，一有壅閼，則生生之理不具，蓋有孕重而隨殰者矣。夫九天之炁，順而委之，則結凡胎而為人，逆而修之，則結聖胎而為仙。聖凡雖異，其為道則一而已矣。又天秉陽，九，陽數也，純陽者仙，純陰者鬼，真人以陽消陰，則昇天而為仙，眾人以陰消陽，則入地而為鬼。既為鬼則受拷酆都，魂神蕩散，非藉神章以攝其遊爽，則無由自拔於長夜，而返陽明之域。是故鍊度家最重斯文者，蓋以此也。亡者某既聞靈音，所當耽咀洞慧，凝神而守真宅，鍊胎而返本初，自然魂魄和柔，九天之炁混合玄牝，而胎仙之道成，胎仙之道成，則馳騁龍駕，白日登晨，是謂與九炁合德也，可不勉乎，可不勉乎！用廣發揮，請吟一頌：
　　九天妙炁自虛來，空洞凝和結聖胎。身外有身能造化，超凌三界出輪迴。
　　眾和：難逢難遇《生神經》。
　　諷《清靜經》
　　仰惟《太上老君說常清靜妙經》，蓋高上老子西遊閬風時，為西王母演說，乃大道心法也。嘗試論之，天地萬物所宗者，一道也，經書萬卷，所明者一心也。道有太常，心有真妄，修道必修於大道，論心先論於真心。大道漠然無形，而能運化羣有，真心寂然不動，而能建立萬法，非心無以見道之全體，非道無以見心之妙用，道外無心，心外無道。是故古之修道者，先修其心。何以修心？曰清靜而已矣。何以致清靜？曰虛而已矣。人能使方寸之地虛，則一塵不染，一物不留，寂然湛然，常清常靜，一神獨運，妙應無窮，可以超出生死之外，是謂得道也。方寸之地苟不能虛，則百路千岐，勞勞役役於其外，七情六慾，繆繆擾擾於其中，與接為搆，日與心鬥，方且流浪生死之不眼，豈清靜之能致、道之能得耶！亡故某苟能於此有所悟，澄慮以求其清，遣慾以求其靜，忘形忘物以求其虛，積成久之，自然一點靈光通天徹地，所謂形神俱妙，與道合真，游行三界，昇入金門，左玄仙公豈欺我哉！用廣發揮，更吟一頌：
　　真心清靜道為宗，譬彼中天寶月同。净掃迷雲無點翳，一輸光滿太虛空。
　　眾和：難逢難遇《清靜經》。
　　諷《心印經》
　　恭惟《玉皇心印妙經》，蓋上帝金口演說，實金丹大道之準的也。嘗謂三萬六千種道，獨大道為正宗，三千六百旁門，獨金丹為正統。金丹之書，浩若煙海，求其簡要著明，未有若此經者。名以心印，不亦宜乎。大抵人身至寶，不過有三，神也，氣也，精也，修鍊者以此為丹基，故以上藥目之，丹書所稱紅鉛黑錫、水銀朱砂、金精木液、甲庚龍虎、坎離烏兔、嬰兒姹女、黃婆土釜，其名不可槃舉，皆是物也。若得回風混合之道，採之取之，交之結之，以火鍊之，又從而溫養之，始於百日立基，中於十月成胎，終於一紀功備，脫胎神化，一得永得，而金丹之道備矣。此上藥者，非惟人身有之，天地萬物莫不皆有之也，惟智人者，能以我之神，合天地萬物之神，以我之炁，合天地萬物之炁，以我之精合天地萬物之精，故能隱顯自然，與太虛同其壽量，是為得道也。大哉此藥，其妙道之至寶乎！亡故某既淪太陰，所謂上藥，今不存矣，然倘能取天地萬物之神，為我之神，取天地萬物之炁，為我之炁，取天地萬物之精，為我之精，將見迴骸起死，白骨成人，則上藥散而復聚，至寶失而復得，豈不樂哉！用廣發揮，更吟一頌：
　　上藥身中神炁精，人人具足靡虧盈。能知混合迴風道，金鼎黃芽日日生。
　　眾和：難逢難遇《心印經》。
　　諷《救苦經》
　　仰惟《太上洞玄靈寶救苦拔罪妙經》，本於青霄隱書，蓋鍊度之祕文也。經中綱領有四，其要在於主光明而已。一曰委炁立。蓋元始以一炁分判天地，運化陰陽，為萬物之本，周子所謂太極動而生陽，靜而生陰，陽變陰合，而生水火木金土者也。二曰順炁生。蓋天地既判，陰陽既立，則人受其中和之炁以生，周子所謂二五之精，妙合而凝，乾道成男，坤道成女，萬物化生者此也。三曰成萬法。蓋人道既立，必有聖賢者出於其間，陳綱紀，立制度，為之正德，利用厚生而後人道不窮焉。子思子所謂修道之謂教，亦此意也。四曰主光明。蓋此光明，乃性體也，主云者，奉之如君也，人能奉此光明，常為一身之主，動靜語默皆聽命焉，自然靈臺之間，軒豁洞達，物莫能蔽，而道體全矣。《中庸》所謂尊德性，《大學》所謂在明明德，《莊子》所謂真君，皆指此也。夫此光明，人人具有，不為堯存，不為桀亡，不為顏增，不為砳减，操之則賢，捨之則愚，得之則昇天堂，失之則沈地獄，凡地獄中燒煮屠割，苦毒萬狀，皆因失此光明也。是故天尊每救罪魂，必先假以神慧，使之返照心源，自識宿命，方其悔悟之時，罪者立赦，囚者立出，眾苦消釋，身心泰然，譬如旅人，中途亡其資，饑寒流離，困路道路，一旦得寶，則百用立具，憂苦盡除矣。我天尊救苦之恩，亦如是也。亡故某於此光明，倘知樂處，精加鍊養，一朝成功，空洞之中自生別體，可以超度三界難，徑上元始天，尚何有地獄之苦哉！用廣發揮，更吟一頌：
　　種種無明是苦根，苦根除盡善根存。但憑慧劍威神力，跳出輪迴五苦門。
　　眾和：難逢難遇《救苦經》。
　　諷《生天得道經》
　　仰惟《太上生天得道真經》，乃元始天尊為一切天人顯示修行之捷徑也。夫傳道妙者，始於有言，終於無言，修天福者，始於有為，終於無為。若此經者，頓漸之門雙啟，始終之理畢陳，實得道之筌蹄，昇天之梯級也。推尋經意，用力工夫凡有六節。入道之初，先持齋戒，以堅信心，一也。廣建福田，精修妙行，而不染著眾緣，二也。常持正念，使內想不出，外想不入，以除煩惱業障，三也。保養真炁，使一身之中，太和充溢，內外光明，四也。减節飲食，以養真元，遣鬼尸而絕嗜慾，五也。净六根，空五蘊，以造虛妙，六也。信能行此六者，則心凝形釋，骨肉都融，可以遊行太虛，縱觀萬化，然後見道體之全真，心之妙始於有為，而終於無為，至此而自然默識也。亡故某苟能從事於斯，積學之功，日填一日，異時與羣仙携手於五城十二樓間，逍遙自在，方悔遇此經之晚也。用廣發揮，更吟一頌：
　　道以無心度有情，一切方便顯修真。若歸聖智圓通地，便是生天得道人。
　　眾和：難逢難遇《生天經》。
　　收經　　回向
　　臣等仰惟三清上帝、金闕眾尊、經筵所啟三界真靈，咸望洪慈，俯垂洞鑑，向來諷誦太上五經功德，總用資薦亡者某魂，開發道性，拔度苦根，當願聞《九天生神章經》，則知稟生受命之源，而修返本還元之妙。聞《清靜經》，則頓悟性宗，而空諸相。聞《心印經》，則自修命學，而鍊內丹。聞《救苦經》則主此一點光明，不沈地獄。聞《生天得道經》，則為之雙修福慧，徑陟天堂，逍遙妙有之庭，遊宴鴻濛之域，一真不昧，萬劫長存。始焉因經以指迷，至此忘言而得意，譬若乘舟度苦海，到彼岸則舟無所施，持炬照迷途，歸正道則炬將安用。是謂經功之極致，亦為法會之大成。法眾虔誠，聞經讚詠。
　　舉三聞經
　　聞經已後，當願眾生起心回向，常當信禮。聞經已後，當願眾生心開悟解，受持轉誦。聞經已後，當願眾生普上法橋，無有障礙。
　　靈寶五經提綱竟