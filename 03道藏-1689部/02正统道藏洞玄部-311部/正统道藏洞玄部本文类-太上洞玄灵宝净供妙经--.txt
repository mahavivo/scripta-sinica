太上洞玄靈寶淨供妙經
　　經名：太上洞玄靈寶淨供妙經。撰人不詳，約出於隋唐。與《玄都大獻經》同時。一卷。底本出處：《正統道藏》洞玄部本文類。
　　太上洞玄靈寶淨供妙經
　　爾時，太極左仙公於若耶山崇高之頂最極雲峰，精思靜處，永息六塵，內虛沖素，身心不動，亦不緣馳，是七日中而得寂定。來日午時，忽聞上方鐘鼓亂鳴，浮雲之際，作天大樂。俄頃之間，天雨香花，乃及大花，或復小花，花皆百葉，縱廣圓大，有如車輪，大小不定，色相無常。或青，或黃，或朱，或紫，或成七寶，種種變異，殊妙希有。是諸天花，非可具顯。復有諸香、末香、珠香、百和之香、七寶香等，如是諸香，香皆衝天，其氣芯芬，亘滿山林。爾時雲中復有五色飛雲，八景輩輿，神仙眷屬三萬人俱。是諸仙等，皆善智慧，明了辯才，六通成就，不可思議。見三輿內並有真人，項負圓光，光皆五色，晃曜虛空，首冠寶冠，衣皆雲錦，金鏤莊嚴，珠皆明月，用為纓絡。三十二相，八十種好，顯照淨明，各乘輦輿而住於前。第一寶輿真人，自稱名曰我鬱羅翹。第二玉輿真人，自稱名曰我光妙音。第三綠輿真人，自稱名日我真定光。三真同聲讚言：善哉善哉。善男子，汝於無量無邊之劫，建大精進，常行忍辱，運慈悲心，得於今日，不緣他事，身心不動，得無我心。既無我心，亦無他心，既無他心，亦無別心。既無別心，得平等心。善男子，汝於此山得無是心，成就道果，不可思議。我等今者，奉天尊言，聞子功德，滿於世界，上應諸天，令我來此，與諸眷屬，證明實行，成就子道。使諸來生，得有所知；使諸來生，得入法城；使諸來生，得無相法。以是因緣，故來而降。
　　是時，仙公即從座起，頭面著地，聽真人鬱羅翹說言已畢，良久乃起，作禮而言：云何大真，光相如是，復雨香花，種種變異，瑞相如此。不審今日，是何因緣，以何義故，曲垂恩逮，乃至如是。特願大真示我，令悟决了因緣。當令愚瞽，覺曉諸緣，必竟成就無上道果。
　　爾時，第一真人鬱羅翹言：善哉善哉，善男子。汝昔所願，為念云何。仙公曰：實緘在口，未敢便言。大真曰：我今來者，成就子願，欲使將來，興大法橋，作大舟橄，開大因緣，弘大功德。以是義故，而降此也。仙公復起作禮，而重白言：真人大師，悟我愚蒙，欲有所問，未敢諮請。唯願大真，採我鄙言。真人曰：大善大善，隨汝所問。仙公曰：我已今七月七日，於一念中，觀見十方，是諸地獄，幽魂餓鬼，吞火食炭，履陟刀山，頭手異處。或身入鑊湯，五體爛壞，無復鬼形，諸苦諸痛，不可思議。法界中苦，實不能加，而我一念，見如是苦，不覺身體百節毛孔，並皆流血，有如支解。是昔所念，具如今言。不審大真，作何功德，能救如是一切幽魂，得無煩惱，具諸飽滿，而得解脫。
　　爾時，真人得斯語已，彈指歡言：善哉善哉，善男子，作如是言，實不可思議。吾今告子，諦而聽之，當為汝說是。大真人即告言曰：唯三元吉日，五臘節者，總名八日。能於玄壇精舍，奉請道士，宿宵行道，及供香油，作諸甘果，積聚為山，隨其大小，或復柈合，種種莊嚴，上獻天尊。因此慈悲，惠及十方，無量無邊，地獄囚徒餓鬼，皆得解脫。若犯重罪，謗於大道，及毀諸經淨戒道士，是名重罪。若殺父害母，攻伐師主，謀逆國君，亦名重罪。若犯此罪，由得暫時應其供獻，而得解脫。若罪輕者，因此供獻，宿宵行道，永得解脫，俱時飽滿。善男子，善弘建之福，使來生慈悲道士及孝子，皆得餉於先人，或亡父母、姊妹弟兄，皆得解脫，飽滿無飢。若不同此八日，不奉餉先人者，即為不孝。告諸來生，勤修淨供，非但鬼神而得解脫，見世之人財寶增益，不為七世先人之所傷害。非但七世先人不能傷害，一切鬼神、外魔鬼賊不能傷害。何以故。世間凡夫，或於所見，求諸魔鬼，祠祭先人，不依八日，而祠餉之，番悮先人，而更得罪。何以
　　故。祠餉不依八日，則魂靈飢餓，於飢餓中，即生傷害，招引外魔，合為凶害。若祠餉得所，依於八日，則先亡歡悅，不為禍害，一切魔鬼賊等，不能為害，理致如是。
　　仙公又言：善哉。天真向所說者，淨供獻大而可知。云言八日，未辯是何，賜垂分別。
　　真人言：是八日者，正月十五日、七月十五日、十月十五日，是名三元之日。復有正月一日，是名天臘；五月初五日，是名地臘；七月七日，是名道德臘；十月一日，是名民歲臘；十二月遇臘日，是名王侯臘。是名而言，總名八日。若非八日而祠餉之，終不得達罪福之報，具如前說。善男子，堅持在心，吾今說者，是上三天之所科格，紫書金題天地常儀，不可思議，可不尊重，善奉行之。
　　第二真人光妙音告仙公言：善哉善哉，善男子。功德巨大，不可限量。我奉天尊言，令我與諸神仙眷屬，降於子耶。何以故。為不可思議故，為無所得故。善男子，向所說者，是名八日，不可思議，名八解脫。當於此日卯時，安六道座，清淨香湯，及諸衣服外具，甘撰飲食，次第安之。道士於道場中所，清旦奏沐浴章表一道。午時行道懺謝，施主等家先靈已往，皆於今日解脫清淨。
　　仙公曰：善哉。大真能為一切眾生開解脫門，為無所得迂降此耶。不審今說六道為是何道，請具說之。
　　真人曰：一者天道，二者人道，三者畜生道，四者神道，五者鬼道，六者地獄道，是名六道。善男子，善緘在心，可不遵耶。
　　復次第三真人真定光言：善哉善哉。善男子，是八日者，二大真人具說已竟，功德次第，理大分明。吾今最後說大因緣，使欲告子。子欲聞耶。仙公作禮而起，自言：慈悲廣被，不棄凡夫。今日踴躍，非意能陳。特願大真，照我愚蒙，豈煩諮請。
　　真人云：我等奉天尊言，實為過去重成就，子心云何不說。若不說者，即墮無明，斷真道種。且子往劫因修功德成辦，云何不說。善男子，向言供獻功德因緣，有二種意。何等二種。一者住相供獻，名為有盡。二者不住相供獻，名為淨供，名為無盡，何以故。譬如江海之水，輪轉無窮。是故此經明無盡義，亦復如是。又如虛空，無邊無際，不可限量。是故我今明無盡義，亦復如是。若江海之水，輪轉有盡，是故我今明無盡之義，便應有盡。若虛空江海，畢竟不可得知多少邊際，故示無盡之義，亦復如是。善男子，復應須知有盡之義，辯了分明。夫有盡者，譬如有人誦諸經句，一句兩偈，從三至四，乃至百千萬億之句，亦不為多。何以故。若為他說，不盈數歲，便為有盡。是故我今明有盡之義，亦復如是。復如有人得大王位，富貴累世，金銀、瑠璃、珊瑚、琥珀、金剛，諸珍鱗甲等，寶滿一城中，亦不為多。何以故。若用布施，不盈旬朔，便爾有盡。是故我今明有盡之義，亦復如是。若誦經句，口說無盡，及諸珍等，手施無窮，是故當知我今說者，住相供獻，名為有盡。何以故。夫一切有限之物，施隨日消，無限之物，非劫能轟。是故我今明有盡之義，必竟如是。善男子，理趣皆然，非但此供功德如是，凡為齋者，一會宿宵，亦復如是。可不勤行。若能常勵其心，行不住相，善知無盡義者，次定令汝成無上道。何以故，無我身故，無我心故。既無我身，即無我心。
　　既無我心，亦無他心。既無他心，諸心即滅，是名清淨。得無心定，得無我定。善男子，今復决了斯言。若有我心，息於他心，即我心不滅，是名得身心無我，未得身界無我。若欲求法界無我者，應須當知本無今無，既知本無今無，即知亦無法界。法界既無，則不生不滅。不生不滅，是故當知亦非不生，亦非不滅。所言不生不滅者，何以故，為說法故。是故云言不生不滅。得如是理，則名能為淨供，則名為得法界無我，則名為得法界清爭。善男子，我今最後說者，並是往古無量無邊天尊真人仙真聖道，并及十方諸大力鬼神王等之所履行，得無上道。子於今雖不名編，然位號曰太極左仙公。仙階之大，今可不履行。必定當得登真人聖，具足六通，成無上道。
　　爾時，仙公即從座起，作禮謝言：我今頓遭大真，賜如是言，實為希有。我從無量劫來，行諸功德，亦遇仙人，常為我說小乘小智養生之法。未有如今大真所說微妙，無邊無際，不可思議。我今結累，由如久積凝冰，一旦逢火，釋然消解，無復遺餘。我今無滯，亦復如是。復如法解賣兒，父母兄弟，四人悲號，不可思議，不期須臾，金銀諸庫，悉皆盈滿，遂得兒還，歡喜無量。我今歡喜，亦復如是。又如昔日國王有女，名曰絓音，六極不言，棄之深山，飢餓困乏，性命惙然，逐感真人下降示之，於是病便即愈，具足能言，而得飽滿，歡喜無量。我今歡喜，亦復如是。特願大真，命諸靈駕，暫停林藪，希未便騰。
　　大真言：我等今去，不久便來。別言已畢，是三輿輦，次第而去，諸仙伎樂，導從騰空，至於雲表。俄頃之間，不知所在。仙公敬而奉行，至十五日，謹依說法，弘建淨供，具如威儀。作大果山，山高丈八，種種莊嚴，微妙希有。諸雜甘果，徧滿山林，及諸米飯，亦復甚多。是日午時，十方地獄，六道含靈，身相各異，無量無邊，俱來集會。是諸鬼中，有一大王，王名大威，前進與諸鬼等，俱時作禮，同聲讚言：善哉善哉。大威王言：淨界道士，能為我等，開解脫門，得於今日，是我眷屬，非我眷屬，無量無邊，並來雲集，俱蒙清淨，而得解脫。若非淨戒慈悲，何能為我是諸眷屬，營建淨供。唯願法師不久成就大仙，證無上道。及諸天人、畜生神鬼，地獄幽魂，並同斯言。是言已畢，皆沐浴香湯，衣服莊嚴，依位而坐，飲食具足。午時了竟，大王與諸眷屬各辭仙公，言：法師，善哉善哉，不可思議。我等因此慈悲，有無量魂靈，而得解脫。作斯言已，稽首而去。
　　仙公告諸來生善男子善女人：我於無量無邊劫來，至於今日，始蒙大真說此要言，不可思議。雖前奉大真授我獻經，其議少略，不頓如今說諸因緣，其議深遠，乃至如此。復見有經，名曰《大獻》，直說三元，不明八日，不說功德廣大如是，無邊無際，不可思議。善男女等，可不尊奉，若能遵敬奉行此經，是人名曰孝子，報其父母生長之恩。非但胎生父母，亦得報其真父母也。得報真已，漸階道果。若有誹謗不信，不餉先人，是名不孝，違真父母。何以故。若不餉先人，鬼魂飢餓，是名不孝。既不孝已，既生誹謗，若誹謗已，則誤先人。是亡父母，受諸苦惱，其身現世，魔王鬼賊之所傷害，風癩之病，諸苦痛者，具足受之。將來男女，明各慎之。
　　太上洞玄靈寶淨供妙經竟