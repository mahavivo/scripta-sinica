太上洞玄靈寶太玄普慈勸世經
　　經名：太上洞玄靈寶太玄普慈勸世經。撰人不詳，約出於隋唐。勸人修道結緣。一卷。底本出處：《正統道藏》洞玄部本文類。
　　太上洞玄靈寶太玄普慈勸世經
　　爾時，尋聲救苦無上天尊，為眾生故，權應現身於雜報世界，染欲愛天，與諸真仙同與眷屬，詣真多舍，坐以金牀，而我等比得蒙親近，曾不用心，恭敬圍繞。此時眾內有一真人，名普慈，就地長跪，稽首禮足，上白天尊：凡修功德，何者為最？免離諸苦，何者為先？
　　是時，天尊答普慈言：善男子等，汝可諦聽。譬如有人，莊嚴寶相，不離眾色，亦如世人，莊嚴一身，不離衣服，冠巾靴帶，光飾目前，人所愛悅。汝今所問，亦復如是，不離五戒十善之業，莊嚴善因，為後世緣。汝應思惟，世間眾生，唯知莊嚴世間之法，不知莊嚴未來之法。何以故？戀著世間，不能捨故。我觀眾生，戀著世法，如濁溷蛆，多諸糞穢，將為快樂，不願出生人中受樂。眾生亦爾，耽著五欲，自以為樂，不願生天受天堂樂。善男子，諸天處樂，視於人間，即如世人觀穢溷蛆，共處不净。何以故？膿囊涕唾，大小便利，是身不净。是身不净者，是義云何？如世間人，飲食酒肉，從身外入，便將為净，及至身內，大小便利，如此等事，以為不净。世人唯知酒肉為净，諸天觀之，非為净也。是故眾生耽著酒肉，及五欲樂，明知不净，所以我言如穢溷蛆。善男子，我觀世人，罪多福少，貧多富少，如是種義，皆由不能莊嚴福業。汝今慇懃，為勸世緣。爾時普慈心生歡喜，饑不望餐，願聞斯義，流布世間。
　　天尊告普慈真人言：汝今當知，若復有人，安心不動，遊入定門，坐精思室，不貪香味，及以色聲，如是因緣，得不動果，生不動國。將來男女，欲求不動之果報者，應須入定，端坐觀心，於諸法門，甚為第一。善男子，若人懈怠，聞有道場，說法施戒，乘閑高枕，不肯受持，夏取風涼，冬求溫暖，歌詠吟嘯，悅樂一生，恣口肥鮮，縱心邪蕩，填塞善路，開通惡門，如是等人，無一善果。善男子，若人於世，無他事故，亦無私惱，不著色聲，香味觸法，常運其心，觀聽大乘，受戒懺悔，如是等人，勝於前人，百千萬倍，功德果報。善男子，若人受法，撥除他事，權停雜技，於逼迫中，於憂樂中，於富貴中，於貧寒中，並能捨離，觀聽妙經，受戒懺悔，復勝前人，百千萬倍功德果報。善男子，若復有人，耳聾目盲，手腳不遂，諸處無寧，親近道場，傍求妙善，如是等人，得功德力，將來果報，復其身形，無諸疾惱。若人慈心，常將衣食施與此人，未來生中，功德果報，多於今生百千萬倍，況能布施三寶尊經，說法道場，寫經造像，功德果報，不可稱量。
　　復次，普慈應作是念，若復有人，不曾一時腳踐净地，如是凡夫，謂之無足；不曾一時執持經卷，如是等人，謂之無手；若人遊入道場，眼見天尊，并諸經典，心不歸依，謂之無目；若人聞說諸經句偈，心不記憶，謂之無耳。何以故？腳手眼耳，不生功德，以無功德，故未來生中，不受果報，雖生中國，或墮邊夷，决定不全腳手眼耳。善男子，世間眾生，罪多福少，云何不經十八地獄。時普慈真人聞斯說已，不覺流涕，稽首天尊，以偈白言：
　　九幽考對無閑日，晝夜常聞受苦聲。
　　皆由前身不念善，死後相牽入鐵城。
　　牛頭本自無情者，獄卒何能有慈仁。
　　鐵丸炎炎充饑餒，鐵鳥飛來啄眼睛。
　　冤家債主無頭數，一一酬還業報明。
　　願將此偈，流布世間，唯願天人，聞斯演說，成就福田。
　　天尊爾時再告普慈曰：眾生愚暗，如人夜行之於前途，恣其足力，踐大毒蛇，傷害身形，痛若交切，不經旬日，便致夭傷。人亦如是，心性剛彊，恣情造罪，不滿百年，乃墮地獄，手攀劍樹，足履刀山，碓擣磑磨，屑屑如粉，遙觀此輩，傷切我心。我今助汝，以偈曰：
　　生時不肯親三寶，死後何能免九幽。
　　一墮無明長夜獄，千年不悟死生由。
　　鐵牀晝夜常如火，劍樹枝條不識秋。
　　啼哭眾生并餓鬼，怨憎獄卒與牛頭。
　　刀山巖巖傷手足，爐炭炎炎慘酷人。
　　萬八千劫無歸日，縱出還生猪狗身。
　　為人不肯行方便，作鬼何緣有善因。
　　此是三塗八難處，憂悲苦惱向誰陳。
　　爾時，天尊說此愒已，復告普慈：然諸眾生，居此世界作地獄，本心常逼迫，煩惱自纏，疾病侵身，寒溫痛癢，饑窮凍餓，諸不稱心，終劫說之，亦不能盡。是故當知，凡夫眾生，於諸世間，不得自在。若復有人，衣食豐足，饒諸牛馬，多有資財，奴婢僮僕，如此凡夫，亦不自在。以不自在，故多嗔恚生，多妄想生，多殺害生，多嗊嗃生，以是因緣，必墮地獄，無有出期。復告普慈：有凡夫身，有無嗔恚者不？普慈答曰：不也，無身則無，有身則有。
　　天尊又言普慈真人：如法所說，若無嗔恚，及以殺生，如是等法，則非凡夫，有嗔恚故。凡夫自生，以是因綠，嗔恚凡夫，凡夫嗔恚。何以故？嗔恚若盡，凡夫亦盡，嗔恚未盡，凡夫未盡，如此嗔恚，從凡夫生，如此地獄，從嗔恚起，以是因緣，凡夫地獄，地獄凡夫。何以故？凡夫若盡，地獄即盡，凡夫未盡，地獄未盡，當息嗔恚，即無凡夫，以無凡夫，即無地獄。復次普慈為勸世緣，應語眾生，世因不定，皆須及時。時來物新，時去物衰，是名不定。是不定人，云何不定？如人初生，名嬰孩時，須臾匍匐，漸次小年少年，長年壯年，中年老年，如是之年，衰老不定。又如病時，煩惱時，憂愁時，苦痛時，死亡時，如是之時，無常不定。若人居世，從生至死，造作諸惡，不可格量，死入三塗，毒痛憂苦，牛頭怒眼，心膽俱摧，叩頭向天，無救無護，又循劍樹，入於鑊湯，寒冰治庭，鐵狀銅柱，備諸苦楚，無復人形，如是之時，受苦不定。是故我說，皆須及時，栽種福田。云何名為及時因緣？如人菜食，應須及少，比至老年，時過食難。長齋讀經，燒香禮拜，常近道場，聽法懺悔，施食及財，如是等例，皆須及時。時過無堪，如寒月桑。善男子應作是念，如世間人，不能蔬食，焉能長齋，不能長齋，焉能斷穀，不能斷穀，焉能學仙，不能學仙，焉能學道，不能學道，焉能得道，不能得道，焉能離苦。以是因緣，持齋斷穀，求仙學道，如此等人，應須供養。何以故？是學道人，名為及時，是供養人，亦名及時。如人種穀，春種秋望，名為及時，不種無望，名為失時。凡一切惡，以智慧斷，但一切善，以智慧修，為後世綠，名為及時，後世無緣，名為失時。又如今世，富樂長壽，名為及時，貧窮夭逝，皆為失時。我觀世人，得時者少，失時者多。
　　復次，普慈曰：若人慈心，捨家資財，及身上衣，施與道士，寫經造像，共立善根，如是等人，所得功德，不可格量，當來必應，坐蓮花座，衣食豐足，親近我身。何以故？施財寫經，是發一切眾生耳目，是建眾生諸大法橋，當知此人，獲大果報。是故男女，欲求長年，及未來果，應須捨財與清净道士，修寫藏經，亦名及時，若無此心，名為失時。善男子，若人慈心能為二親，及親亡歿，報生長恩，於說法處，解身上衣為父母施，如是等人，今生在世，為諸男女，生慈孝心。何以故？作父不孝，子必無情，如荊棘林，多諸惡木，以是義故，當知此人，解身上衣為父母施，所生男女如梅檀園，多諸香木，必不應如荊棘毒林，如是之人，亦名及時。善男子，若復有人，五逆不孝，給養妻子，不敬二親，嗜酒猖狂，歐打罵詈，如是等人，其罪多於十八地獄受苦眾生所犯之罪，十八地獄如其空竭，此人之罪方可得除，十八地獄如其未盡，此人受罪亦復未盡，如此眾生，名為失時。善男子，若人慈悲，見他布施，生歡喜心，生勇猛心，生精進心，求諸因果，解身上衣為父母施，所得功德，多於前人一倍之善。如是等人，名為及時。若無慈悲，見他布施，生嫉妬心，生嗤笑心，無歡喜心，如是等人，無一果報，便大得罪，死入三塗，身充餓鬼，報其前身妬他作善，亦名失時。善男子，求地仙者修地仙因，求飛仙者修飛仙因，求自在者修自在因，求無漏者修無漏因，求無為者修無為因。昔我曾於寶聚國中，為海空智藏說此因緣，海空聞已，速得無為，亦名及時，若不作此心，名為失時。設有一人，於說法處，多諸睡寐，心自念言，每常抑責，我生何緣，坐道場時，多諸睡寐，我今坐此，無益善功，此人於中，便生退惰。我觀凡境，人及非人，諸五藏中，一一肢節，皆有真神，並能為人受持妙法，未來生世必致聰明，汝等男女，應作是知，寧於道場睡寐端坐，猶勝歸家閑自遊戲，名為及時，是退惰者，名為失時。諸善男子，復作是念，若有世人，能為亡者齎持財鏹，及諸名珍，於說法處啟白法眾，施與三寶，願為亡者懺悔罪愆，如是等人，心所為處，若父若母，亡歿六親，必得解脫，何以故？懺悔施財，名為贖罪，財多福重，財少福輕，亦隨前人，貧富而已，能生此意，名為及時，若無此心，不名及時。若復有人，善解妙法，為他人說，令眾受持，此人功德，盡虛空際，難可格量。若復有人，聽說妙法，復能稱揚，經中句偈，無忘善說，傳授於人，是名見法，是名行法，此人功德，與說法師等無有異。若復有人，聽說妙法，三四五句，後能共人同來道場，懺悔滅罪，修種福田，如是等人，為善知識，為法橋梁，於後命終，不入地獄，吾令救苦應世真人，迎將此人，逕昇净土。如是等例，名為及時，不生此心，不名及時。若復有人，齎持珠玉，金銀等寶，綾羅錦繡，錢布香油，於道場中，說法處所，千萬眾前，證明功德，為己乞懺，悔謝罪愆，如是等人，全得果報，猶勝死後留財物與人。爾時天尊為說偈曰：
　　一念觀身並虛假，四大五體本非真。
　　三百六十碎骨節，皮肉合成膿血身。
　　念念無常恒不住，朝夕煩惱亂心神。
　　父母妻子權相寄，兄弟姊妹少時因。
　　一朝氣斷空歸去，百骸爛壞總成塵。
　　縱有男女頭邊哭，終難救拔免沉淪。
　　各自勤修今日善，慎莫留財付後人。
　　說此偈已，是諸大眾，覺無常苦，無處容身，為眾生悲涕交切，重問天尊：夫三界中有得常不？
　　天尊告曰：不也，普慈汝從何來，不解此義，我昔曾於協晨館委囑斯言，三清眾聖，念念無常，是故世間，無可保者，善男子，五濁躁競，世間無常，汝今慇戀，為勸世緣，可令眾生，得離苦際。此時眾內玄一真人因聲歎言：善哉天尊，為說此偈，於當來世，俱沐此恩，我等今者，書寫受持，不敢輕慢。
　　天尊重告：玄一真人，汝等大眾，往昔劫時，我為眾生，出現於世，說種種法，於事將休，言歸妙樂，有無量天人來聽後說，無量眾生來修後善，無量羅剎來作後因，無量鬼神來霑後福，無量男女來修後供，無量男女來行後施，吾於爾時受與記別，何以故？最後施者，名最後福田，是故男女，欲求因果，於道場中，修最後善，為最後結緣，無復疑惑。時真多舍，一切大眾，人及非人，聞此妙義，一時洗心，證無為果。
　　太上洞玄靈寶太玄普慈勸世經竟