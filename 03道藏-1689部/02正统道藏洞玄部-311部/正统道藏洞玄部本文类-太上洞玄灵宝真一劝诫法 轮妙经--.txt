太上洞玄靈寶真一勸誡法輪妙經
　　經名：太上洞玄靈寶真一勸誡法輪妙經。撰人不詳，約出於東晉。係古《靈寶經》之一。原本一卷。《正統道藏》分作四種經書，即《太上洞玄靈寶真一勸誡法輪妙經》（洞玄部本文類）; 《太上玄一真人說勸誠法輪妙經》（洞玄部本文類）；《太上玄一真人說三途五苦勸誡經》（洞玄部戒律類）；《太上玄一真人說妙通轉神入定經》（洞玄部本文類）。今合併為一。參校本：敦煌S.1005+S.1906、CH.77X6V、P.4618、P.2426、P.2842V號抄本。
　　太上洞玄靈寶真一勸誡法輪妙經
　　太上高玄太極三官法師玄一真人說《太上洞玄靈寶真一勸誠法輪妙經》，舊文藏於太上六合玄臺。典經皆龍華玉女、金晨玉童，散華燒香，侍衛靈文，依科四萬劫一傳，太上有命，使付太極左仙公也。
　　太極左仙公於天台山靜齋拔罪，燒香懺謝，思真念道。一百日中，神明髣@，於空玄之上，雲景偉爍，若存若亡，或分或集，曲映齋堂，仙公自覺苦徹遐感天真，於是研思玄業，志勵殊勤。齋未一年，遂致感通上聖垂降，曲盻幽房，以元正之月庚寅日夜，忽有飛雲丹霄八景玉輿，寶蓋洞曜，流煥太無，燒香散華，浮空而來。千乘萬騎，天真煒爍，不可稱焉。龍飛鸞嗚，鳳翔翩翩，獅子白鶴，嘯歌邕邕，仙童玉女，各數千萬人，手把命魔之節，十絕華旛，結駟鱗騎，蓊鬱靈軒，一時之頃，天真並下。第一自稱太上玄一第一真人鬱羅翹，第二自稱太上玄一第二真人光妙音，第三自稱太上玄一第三真人真定光。三真並集，皆項有圓光，映照十方，悉各坐金狀錦席，左右侍官，皆把華旛，燔百和名香，擎立空青之案，八色之巾。請《真一勸戒法輪妙經》，飛文錦帳、七寶纓絡，玄覆經上，靈真煒燦於絕空之中。於是仙公稽首作禮，天尊妙重，未敢自陳，唯心歡神暢，伏聽戒言。
　　太上玄一真人鬱羅翹告太極左仙公曰：子積劫念行，損身救物，開度有生，惠逮草木，託身林阜，守情忍色，恭禮師宗，存弗厭極，苦志篤厲，乃有至德，致紫蘭臺金闕上清宮有瓊文紫字，功德巍巍，行合上仙。太上命太極真人徐來勒，保汝為三洞大法師。今復命我來為子作第一度師，子可復坐，我當告子開度法輪勸戒要訣，使子知有宿命，先身罪福，致今之報，於是說之。子將無欲聞之乎。能奉之者，便當靜聽。
　　太上玄一第二真人光妙音告左仙公曰：子轉輪生死，與善結緣，歷劫積稔，代代不休，棄榮委祿，投身幽阜，饑寒臉墟，念道不言，欽仰師寶，恒如對神，仁和心柔，坐起欣欣，長齋苦思，時不虧間，精感遐徹，故名標上清。太上命我為子第二度師，當具告子三塗五苦生死命根勸戒要訣，使子知魂神苦痛，所從而來。欲聞之不乎。吾當為子說之，子當奉之焉。
　　太上玄一第三真人真定光告左仙公曰：子七世有惠，割口救窮，仁及鳥獸，福流後代，潤灑子身。子又積勤，躬奉師寶，寒不思裘，饑不爽口，艱苦林岫，注心不替，紫藏納真，項生奇光。致高上曲降，錫加仙卿，以酬昔德，豈不巍巍乎。太上今命我為子第三度師，今當告子無量妙通轉神入定勸戒要訣，子欲宗之不乎。吾當說之，子閉口修之焉。。
　　太上玄一真人曰：夫天地建立，元始分判，陰陽開化，五行列位。無上無下，無天無地，無大無小，無色之內，無形之外，皆稟受空洞，以氣為宗。宗生於始，始生於元，元生於玄，三生萬物。莫不相承，綱維八極，致天地長存。眾真高仙，十方已得道四方無極世界塵沙而來真人，從無數劫來，莫不有師，皆從師奉受上清三洞寶經，而得為高仙上聖、十方導師也。師者，寶也。為學無師，道則不成，非師不行，非師不生，非師不度，非師不仙，故師，我父也。子不愛師，道則不降，魔壞爾身，八景龍輿，焉可得馭，太極玉闕，焉可得登。儒教則有三墳五典、八索九丘，皆以師訓文學之士，尚復承師以致明達。况子今學上清之道，希求昇騰，永享無量之福乎。慢師行道，求肉飛之舉，謂投之夜光，失爾一往也。但子積劫勤尚，展轉不倦，功滿德就，瓊文紫字，列於玄臺，位登太極仙公之任。而三師不備，勸戒未充，於格未得便登太極之宮也。太上以子宿勳高重，故命我等為子三師，度子要訣，以成子道。使子速得飛騰三界，遊乎上清，身詣金闕，受號仙公也。仙公唯唯，伏受誨命，惟願天尊哀而矜愍，今為說之，即奉之焉。
　　太上玄一真人曰：《太上真一勸誠法輪妙經》，九天有命，皆四萬劫一出。太上虛皇，昔傳太上大道君，道君傳太微天帝君，天帝君傳後聖金闕上帝君，令付仙卿仙公仙王已成真人，不傳中仙及五嶽諸仙人也。自無玄名帝圖，錄字三清太極玉文，自非仙公之質，不得參聞。此經高妙，太上所重，藏之六合紫房之內，仙童仙女恒寶祕侍真。有盻其篇目，慶延七祖，死魂生天，福覆一宗，門戶隆盛，世出賢明。修之致雲輿龍駕，白日飛行。輕泄漏慢，謗毀聖文，考罰爾身，罪福報對，明慎之焉。
　　太上玄一真人告仙公曰：吾昔受太上無極大道君《真一勸戒法輪妙經》。修行奉師，一日六時燒香，朝禮旋行。皆先朝我師，心存目想，見師如經，我無有師，經則不見。既得見經，師便在前，抱饑忍渴，隨師東西，我受師訓，切勵備經，痛如刀割，尅如毒錐，俛仰伏事，恒不敢虧，痛不敢辭，毒不敢言，如此經歷四億萬年，真道得成，位登太上玄一真人。今復被師命，為子作三度法師。子能如我不。若能如我者，我當為子說經。
　　仙公稽首禮謝，上告太上玄一真人三度法師曰：弟子有幸，得仰對天顏，加以師訓，復教以要言，無量之分，豈微言所陳。自顧稟植因緣，得生法門，少好上道，仰希神仙，長齋幽阜，心想上聖，不悟天尊，窺盻幽谷，降教真道，自惟闇昧，愧所不勝。然推前自期，誓心三光，躬宗師訓，不敢有虧，彌綸萬劫，情無退轉，尊奉法教，唯師是從。永願哀愍，覺所未悟，啟訓幽深，說法演誡，以見拔贖，伏聽命旨，誓奉之焉● 。
　　● 按以上數段文字，係原經序文。明《道藏》誤將此單行為一書。今與其餘三篇合併。