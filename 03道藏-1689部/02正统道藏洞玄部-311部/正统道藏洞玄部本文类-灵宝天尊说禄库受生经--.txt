靈寶天尊說祿庫受生經
　　經名：靈寶天專說祿庫受生經。撰人不詳，約出於隋唐。勸人燒還地獄受生錢。一卷。底本出處：《正統道藏》洞玄部本文類。
　　靈寶天尊說祿庫受生經
　　爾時，靈寶天尊在浮羅世界净明國土，善積山中七寶樹下，與無量飛天神王，及諸仙聖眾演說妙法。乃放九色彩光，徧照十方一切眾生善惡果報，或貴或賤，或富或貧。大眾懷疑此等眾生，有如上果，未敢議問。時有光妙音真人，從座而起，嚴整衣冠，叩頭長跪，上白天尊曰：適見威光，照耀十方。或男或女，富貴貧賤，苦樂不同。此等眾生，有何異因。伏願聖慈憫，以所請賜以訣言。
　　天尊曰：善哉善哉。汝當復坐，靜默安神，一心諦聽。
　　天尊言：十方一切眾生，命屬天曹，身擊地府，當得人身之日，曾於地府所屬冥司，借貸祿庫受生錢財。方以祿簿注財，為人富貴。其有貧賤者，為從劫至劫，負欠冥司奪祿，在世窮乏，皆冥官所尅，陽祿填於陰債。是使貴賤貧富，苦樂不同，汝當省知。
　　天尊言：吾昔賜寶樹一株，付與酆都北帝，植於冥京，明察眾生善惡果報。以聖箭三隻，神弓三張，給與得生人身男女。將此弓箭望寶樹而射，射得東枝，得官爵長命身。射得南枝，得延年康健身。射得西枝，得富貴榮華身。射得北枝，得貧窮困苦身。如上之寶樹者，乃是業鏡果報之緣。若在生欽敬三寶，方便布施，設齋誦經，行種種善緣，及依吾教誦念此經，燒還祿庫受生錢者，得三生為男子身。若復死亡，不經地獄，再復人身。酆都若以弓箭施為寶樹，我以神力扶持，無使中於北枝，再得榮貴之身。若復有人在世慳貪愚癡，不信經法，負債不還，更相嫉妬，不念善因，惟惡是修，致使罪簿注名，天曹减筭，及負欠冥司受生錢財，在世不還，更相誑妄，死入地獄，萬劫方生畜獸身，輪轉果報。若復得為人身，再以神弓聖箭，於寶樹自然果報。射中北枝，既得為人，貧窮下賤，及不信善緣之報。
　　真人又白天尊言：未審人之生身，從何所屬冥曹庫借過受生錢，在世貢還何庫分。雖蒙開悟，未測此因，幸望慈尊，為眾分別。
　　天尊曰：人之生身，便有十二年直宮分，各有曹典，主掌祿庫。我今為汝顯說十二官曹姓屬。子生人，欠錢一萬三千貫，屬第一庫，曹官姓李。丑生人，欠錢二十八萬貫，屬第二庫，曹官姓田。寅生人，欠錢八萬貫，屬第三庫，曹官姓雷。卯生人，欠錢八萬貫，屬第四庫，曹官姓柳。辰生人，欠錢五萬貫，屬第五庫，曹官姓袁。巳生人，欠錢七萬貫，屬第六庫，曹官姓紀。午生人，欠錢二十六萬貫，屬第七庫，曹官姓許。未生人，欠錢十萬貫，屬第八庫，曹官姓朱。申生人，欠錢四萬貫，屬第九庫，曹官姓車。酉生人，欠錢五萬貫，屬第十庫，曹官姓鄭。戌生人，欠錢二萬五千貫、屬第十一庫，曹官姓成。亥生人，欠錢九千貫，屬第十二庫，曹官姓亢。
　　天尊又言：前十二宮庫官，各主局生人欠受生錢博，及得為人身，曾許所屬元辰錢財，乞註受生祿庫之簿，合同冥司之籍。
　　真人曰：此之元辰，亦未審於名位錢數，更望慈憫，盡其所說。
　　天尊含笑而言曰：善哉。汝當盡力，為於眾生。吾當再為汝開演十二所屬元辰姓名錢數。子生人，本命元辰劉文真，當得人身，許錢七千貫。丑生人，本命元辰孟候，當得人身，許錢九千貫。寅生人，本命元辰鍾元，當得人身，許錢六千貫。卯生人，本命元辰郝元，當得人身，許錢一萬貫。辰生人，本命元辰李文亮，當得人身，許錢五千四佰貫。巳生人，本命元辰曹交，當得人身，許錢一千貫。午生人，本命元辰張巳，當得人身，許錢九千貫。未生人，本命元辰孫恭，當得人身，許錢四千貫。申生人，本命元辰杜準，當得人身，許錢八千貫。酉生人，本命元辰田交佑，當得人身，許錢五千貫。戌生人，本命元辰崔漸進，當得人身，許錢五千貫。亥生人，本命元辰王爽，當得人身，許錢六千貫。
　　爾時，天尊告諸四眾，若有善信男女，意樂經法，布施貨財，依此經典，建立道場，嚴備香花，燈燭莊嚴，供養三寶大道、諸仙大聖，六時行道，十徧轉經，修齋設醮，准備所欠受生錢數，及許元辰之財，一一明具，合伺疏牒，燒還本屬庫分者，即得見世獲福，榮貴果報，來生永無苦難。若有眾生不信前緣，返生惡業者，一墮九泉，若不具陳，故有生死苦樂之報。汝等大眾，各自省知。
　　是時，光妙音真人，及諸仙眾，酆都北帝、閻羅冥官、祿庫曹典、本屬元辰、在會大眾，一切稽首，瞻仰尊顏，頂禮而退。於是光妙音真人傳教世間，濟度存亡，讚歡敷揚，信受奉行。
　　靈寶天專說祿庫受生經竟