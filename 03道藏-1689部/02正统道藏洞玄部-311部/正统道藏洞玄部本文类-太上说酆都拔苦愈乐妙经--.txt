太上說酆都拔苦愈樂妙經
　　經名：太上說酆都拔苦愈樂妙經。撰人不詳，似出於唐宋間。假託拔苦愈樂天尊說超度眾生經文。一卷。底本出處：《正統道藏》洞玄部本文類。
　　太上說酆都拔苦愈樂妙經
　　爾時，拔苦愈樂天尊，在酆都上境東極宮中，放五色圓光，照十方世界，酆都三萬八千獄、二萬七千幽牢之中，見無量受苦眾生，往來刀山之上，萬轉千迴，悶絕哀哭，俱入鑪炭鑊湯之中，展轉輪迴，不捨晝夜，萬生萬死，無有休息。是故天尊慈惠，哀愍眾生，為汝演說酆都普濟妙經。普度受罪窮魂，獲生朱陵，上登仙境，仙化成人，願刀山成寶座，劍樹化騫林，六道與三塗，火化皆消散，無邊諸大罪，普悉化為塵，歷劫河沙界，皇恩得赦除，回心歸正道，縹渺上紫微。
　　太上說酆都拔苦愈樂妙經竟