洞玄靈寶定觀經註
　　經名：洞玄靈寶定觀經註。原不題撰者，經文約出於南北朝末或隋唐之際。又據徒跋，註文當係唐代道士泠虛子撰。底本出處：《正統道藏》洞玄部玉訣類。參校本：《雲笈七籤》卷十七。
　　洞玄靈寶定觀經註
　　冷虛子註
　　靈者，神也，在天曰靈。寶者，珍也，在地曰寶。天有靈化，神用不測，則廣覆無邊；地有眾寶，濟養羣品，則厚載萬物。言此經如天如地，能覆能載，有靈有寶，功德無窮，證得此心，故名靈寶。定者，心定也，如地不動。觀者，慧觀也，如天常照。定體無念，慧照無邊，定慧等修，故名定觀。
　　天尊告左玄真人曰：
　　左者，定也。玄者，深妙也。真者，純也，一而無雜。人者，通理達性之人也。曰者，語辭也。　　
　　夫欲修道，
　　進趣之心，名為修道。
　　先能捨事，
　　一切無染，名為捨事。
　　外事都絕，
　　六塵為外事，須遠離也。六塵者，色、聲、香、味、觸、法。更不染著，名為都絕。
　　無與忤心，
　　境不來忤，心即無惱；心不起染，境則無煩。心境兩忘，即無煩惱。故名無與忤心。
　　然後安坐，
　　攝澄煩惱，名之為安。本心不起，名之為坐。
　　內觀心起。若覺一念起，須除滅，務令安靜。
　　慧心內照，名曰內觀。漏念未除，名為心起。前念忽起，後覺則隨。起心既滅，覺照亦忘。故稱除滅。了心不起，名之為安。覺性不動，名之為靜。故稱安靜。
　　其次，雖非的有貪著，浮遊亂想，亦盡滅除。
　　眾心不起，妄念悉忘，亂想不生，何有貪著？故曰滅除。
　　晝夜勤行，須臾不替。
　　晝之言淨，夜之言垢。垢淨兩忘，無有間替，故名不替。
　　唯滅動心，
　　忘想分別，名曰動心。覺照祛之，故名為滅。
　　不滅照心；
　　慧照常明，無有間，故名不滅照心。
　　但凝空心，
　　不起一切心名空心。
　　不凝住心，
　　一切無著，名之不凝住心。
　　不依一法而心常住。
　　若取一法，即名著相。心不取法，名為不依。照而常寂，故為常住。
　　然則凡心躁競。其次，初學息心甚難，或息不得，蹔停還失。
　　言習性煩惱，難可滅除，定力未成，蹔停還失也。
　　去留交戰，百體流行。
　　心起染境，境來牽心，心境相染，故名交戰。妄念不息，百非自生，名曰百體流行。
　　久久精思，方乃調熟。勿以蹔收不得，遂廢千生之業。
　　定心不起，則契真常。一念不收，千生遂廢。
　　少得靜#1已，
　　初得清淨，正慧未生，故曰少得靜已o 
　　則於行立坐卧之時，
　　四威儀之時也。
　　涉事之處，諠鬧之所，
　　見一切諸相為涉之處，起一切諸心，名為諠鬧之所也。
　　皆作意安；
　　息亂歸寂，名為作意。恬淡得所，名之為安也。
　　有事無事，常若無心；處靜處諠，其志惟一。
　　有無雙遣，寂用俱忘，萬法不二，名之唯一。
　　若束心太急，又則成病，氣發狂顛，是其候也。
　　偏心執靜，名曰束心。心外見相，名為顛也。
　　心若不動，又須放任，寬急得所。
　　從定發慧，名為放任。定慧齊融，名曰得所。
　　自恒調適，
　　定多即愚，慧多即狂；定慧等用，名曰調適。
　　制而不著，放而不動，處喧無惡，涉事無惱者，此是真定。
　　寂而常照，照而常寂，空而常用，用而常空，得本元寂，故為真定。
　　不以涉事無惱，故求多事；不以處喧無惡，強來就諠。
　　習性塵勞，常須制御，不可縱逸。
　　以無事為真宅，
　　見本性空寂，故為真宅。
　　有事為應跡。
　　慧用無邊，故為應跡。
　　若水鏡之為鑒，則隨物而現形。
　　本心清淨，猶如水鏡，照用無碍，萬象#2俱現，名為現形。
　　善巧方便，唯能入定。
　　諸法性空，寂無所起，故為入定。
　　慧發遲速，則不由人。勿令定中急急求慧，急則傷性，傷則無慧。
　　急求知見，真定乃亡。貪著諸相，故云無慧。
　　若定不求慧而慧自生，此名真慧。
　　心體寂靜，妙用無窮，故為真定。
　　慧而不用，實智若愚。
　　了無分別，名之不用。韜光晦跡，故曰若愚。
　　益資定慧，雙美無極。
　　寂照齊融，故云雙美無極。
　　若定中念想，多感眾邪，妖精百魅，隨心應見。
　　為心取相。諸相應生，一切邪魔，競來撓亂。
　　所見天尊、諸仙、真人，是其祥也。
　　此為諸相，不可取著。
　　唯令定心之上，豁然無覆；定心之下，曠然無基。
　　前念不生，故云無覆；後念不起，故曰無基。
　　舊業日銷，新業不造。
　　宿習並盡，名曰舊業日銷，更不起心，故名新業不造。
　　無所罣礙，迥脫塵籠。
　　一切無染，故名無所罣礙；解脫無繫，故云迥脫塵籠。
　　行而久之，自然得道。
　　智照不滅，名曰行而久之；契理合真，故云得道。
　　夫得道之人，凡有七候；一者，心得定易，覺諸塵漏；
　　心得清靜，塵念盡知，故曰覺諸塵漏。
　　二者，宿疾普銷，身心輕爽；
　　真氣胎息，痼#3疾盡瘳。體道合真，身輕不老。
　　三者，填補夭損，還年復命；
　　骨髓堅滿，故填補夭損；駐顏不易，名為還年復命也。
　　四者，延數萬歲，名曰仙人；
　　長生不死，延數萬歲，名編仙籙，故曰仙人。
　　五者，鍊形為氣，名曰真人；
　　得本元氣，故曰鍊形為氣；正性無偽，故曰真人。
　　六者，鍊氣成神，名曰神人；
　　真氣通神，陰陽不測，故曰神人。
　　七者，鍊神合道，名曰至人。
　　真神契道，故曰至人。
　　其於鑒力，隨候益明。
　　鑒力者，常照不息也。益明者，明明不絕也。
　　得至道成，慧乃圓備。
　　若了本性，得道成真，智慧圓明，萬法俱備。
　　若乃久學定心，身無一候，促齡穢質，色謝方空。自云慧覺，又稱成道者，求道之理，實所未然。
　　通神合道即得道真成#4。心惑身亡#5，不離生死。《西昇經》云：是故失生本，焉能知道源？
　　而說頌曰：
　　智起生於境，火發生於緣。各是真種性#6，承流失道源。
　　起心欲息知，心起知更煩。了知性本空，知則眾妙門。
　　洞玄靈寶定觀經註終#7
　　道由心學，匪假佗求；神依形住，罔有其外。我之靈明，亘今亘古，惟其絏於六情，是以戕我正念。貪嗔癡昧，種種見惑，背真向偽，無有殫期。寔惟真師憫念眾生無知，故演此妙經，作人天規鑑，為證道梯航。是有定觀之說，發揮妙本，洞徹玄微，滌乎垢氛，超乎視聽；明無相於有形之後，致虛極於未兆之先；物我俱忘，形神俱妙。凡我羽流，敬之敬之。龍集壬申三月初吉，泠虛子稽首謹識。
　　洞玄靈寶定觀經註竟
　　#1 『靜』，《雲笈七籤》本作『浄』。
　　#2 『萬象』，《雲笈七籤》本作『萬物』 。
　　#3 『痼』，《雲笈七籤》本作『故』。
　　#4 『即得道真成』，《雲岌七籤》本作『即身得道真』。
　　#5 『惑』，《雲笈七籤》本作『證』 。
　　#6 『種』，《雲笈七籤》本作『動」。
　　#7 《雲笈七籤》本所錄經註止於此，無後泠虛子題識。