太上洞玄靈寶觀妙經
　　經名：太上洞玄靈寶觀妙經。撰人不詳，約出於唐代。一卷。底本出處：《正統道藏》洞玄部本文類。
　　太上洞玄靈寶觀妙經
　　夫欲觀妙成真，先去邪僻之行。外事都絕，然後澄靜其心，所思次束次滅。習之既久，其心漸閑。唯滅動心，不滅靜心；但凝空心，不凝有心。靜心之上，豁然無覆；靜心之下，寂然無載。有事無事，常若無心；處靜處誼，其志唯一。若束心太急，又卻成疾，發乎狂癡，是其候也。心若不動，又須放任，恒自調適，勿令結滯。處誼無惡，涉事無惱者，此是真靜也。不以涉事無惱，故求多鑒乎。靜久神凝，天光自發。勿舉急求，致以乖自然。於靜境中見無所取；若有所取，則偽亂真。久而行之，自然得道。夫得道者，心有五時，身有七候。一時，心動多靜少；二時，心動靜相半；三時，心靜多動少；四時，心無事則靜，有事還動；五時，心常與道冥，觸亦不動。七候：一者，心得真定，不雜囂塵；二者，宿疾蠲消，身心清爽；三者，填補虧損，復命還年；四者，延齡度世，名曰仙人；五者，鍊形為氣，名曰真人；六者，鍊氣成神，名曰神人；七者，鍊神合道，名曰至人。其於鑒力，隨候益明。夫久學靜心，都無一候，但令穢質殂謝方空，欲成真道，未之聞也。
　　太上洞玄靈寶觀妙經竟