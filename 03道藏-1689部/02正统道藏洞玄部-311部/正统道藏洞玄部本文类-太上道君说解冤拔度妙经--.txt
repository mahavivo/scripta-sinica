太上道君說解冤拔度妙經
　　經名：太上道君說解冤拔度妙經。撰人不詳，似出於唐宋。一卷。底本出處：《正統道藏》洞玄部本文類。
　　太上道君說解冤拔度妙經
　　爾時，太上道君與諸聖眾，在八騫林下，七寶臺中，羅列威儀，敷陳道要。怡神默坐，如玉京山。放山寶#1光明，照福堂地獄。見福堂之內，男玄#2善人，快樂無為，逍遙自在。復見諸地獄之中，餓鬼窮魂，以日繼夜，受種種苦惱。悉無人形，五體壞爛，飢食猛火，渴飲鎔銅，足履刀山，身贊#3鐵杖，徧體流血，悲號徹天。是時，會中有一真合#4，名曰廣信，從座而起，稽首前進#5，上白道君曰：不審此輩窮魂，生有何咎，而受玆苦？道君日：受諸罪者，在世之時，不敬三光，欺負神理，十惡五逆，不忠不仁，不慈不孝，毀傷物命，殺害眾生，福盡壽終，當受斯苦。是時，廣信真人心生哀憫，欲其濟拔，幸望妙力威光，許令開度。伏蒙道君垂賜金言，廣設法要，為諸眾生演說是經，名曰《解冤拔罪》，流布於世，利益存亡。若有善男子善女人，一心專志，入靜持齋，焚香行道，六時轉念是經，吾當隨願保佑其人，使宿世冤讎，乘福超度，幽魂苦爽，各獲超升。真人廣信歡喜再拜，縷勝因，而作頌曰：
　　偉哉大道君，常普無量功。舟楫生死海，濟度超羅酆。
　　罪對不復遇，福報與冥通。用神安可測，讚之焉能窮。
　　是時，廣信真人與諸聖眾，聞法將畢，各各稽首歸依，信受奉行。
　　太上道君說解冤拔度妙經竟
　　#1 此經與《太上說通真高皇解冤經》同書異名，現兩相互校。據《太上說通真高皇解冤經》，『山寶』當作『九色』。
　　#2 據《太上說通真高皇解冤經》，『男玄』當作『男女』。
　　#3 據《太上說通真高皇解冤經》，『身贊』當為『身負』。
　　#4 據《太上說通真高皇解冤經》，『真合』當作『真人』。
　　#5 據《太上說通真高皇解冤經》，『前進』當作『進前』。