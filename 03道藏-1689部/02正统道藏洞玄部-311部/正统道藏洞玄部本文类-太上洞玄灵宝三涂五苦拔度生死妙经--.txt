太上洞玄靈寶三途五苦拔度生死妙經
　　經名：太上洞玄靈寶三途五苦拔度生死妙經。撰人不詳，約出於南北朝或隋唐。言輪迥果報，勸修功德福田。一卷。底本出處：《正統道藏》洞玄部本文類。
　　太上洞玄靈寶三途五苦拔度生死妙經
　　靈寶天尊時於長樂世界香林園中，與五老上帝、十極天真、三清諸天無極聖眾，演說微妙玄一真經，不二妙門重玄之理。預是來眾，咸聞法音，了達希微，到真常境。人天歡悅，難可稱焉。爾時天尊即放九色微妙光明，徧照十方無極世界。天上地下，內外洞明，等若琉璃，無所隔礙。乃見九幽之下地獄之中，無量眾生受諸苦惱。三十六獄，考治罪魂，執罰神兵，巨天力士，三官九府，百二十曹，考掠縱橫，無時暫歇。或抱銅柱，或卧鐵床，或上刀山，或攀劍樹，身負鐵杖，頭戴火山，或入鑊湯，或經鑪炭，倒懸倒立，確擣磑磨，渴飲火精，飢則食炭，或洋銅灌口，百節火然。或硤石逼身，針鋒貫體。或煻煨之內，南北跳踉。或寒冰之中，肌骨分裂，鋸解刀斫，鳥啄蛇吞。或長釘釘身，或鐵犁耕舌，或糞穢臭處，或漣汲溟波，或負鐵擎山，填河灌海。或牛頭折脊，或銅狗囓身。倏忽之間，萬生萬死，受諸苦痛，億劫無原。或報訖受生，方為異類。或為猪鵝雞鴨，生殺由人。或為駝馬牛驢，受人駕馭。或為糜鹿野獸，飛鳥禽魚，毒虺惡蛇，豺狼虎豹，遞相啖食，展轉無窮。或得為人，身嬰六疾，盲聾暗啞，足跛手攣，徧體膿瘡，舉身爛壞，鼻梁崩倒，癲病癡狂。或長病纏綿，困苦床枕。或形容醜陋，智慧不圓。或凍餓飢寒，貧窮孤露。或為下賤奴婢之身，拘抑由人，不得自在。如是等罪，如影隨形，億劫輪迴，未嘗休息。
　　是時眾會，見此因緣，悲歎驚嗟，咸懷慈愍。於是眾內，有一真人，名曰法解，即從座起，從容雅步，嚴整衣冠，稽首天尊，五體投地，前進作禮，上白天尊言：臣奉侍以來，于玆累劫，三清境界，金闕瓊宮，恬淡無為，逍遙快樂。宴遊真域，餐聽法音。自此歡娛，動經載劫。不曾見此生死因緣，六道循環，無窮苦惱。不審向來光內所見罪魂，眾苦備經，受罪無已。前生何犯，今世何緣，致受此身纏諸痛苦。恩惟大聖示以未聞，得悟罪根因緣所起。施大法藥，醫救沈淪。震大法音，開悟愚暗。霪大法雨，灌沐身心。散大法雲，廕覆羣品。秉大法炬，照燭幽昏。開大法門，汲引羣迷。如蒙慈誨，仰荷玄恩。
　　爾時，天尊答法解曰：善哉善哉。汝以慈憫，念此眾生，善得機宜，請問妙法，為將來世一切有情，作法舟航，作法燈燭，作法梯凳，作法橋梁。濟度羣生，出離罪惱。破諸地獄，升彼天堂。彌歷劫年，度人無量。諦聽諦聽，當為說之。夫世末時訛，人民澆偽，為善者少，為惡者多，不孝不忠，不仁不義，不慈不信，不讓不廉，傲忽正真，輕慢三寶，訾毀經典，誹謗法門，害物傷生，貪殘無厭，六情五慾，三業十纏，營造罪根，結諸惡業，自作自受，猶響應聲，終劫說之，亦難可盡，略舉其要。罪惡源由，名曰三塗五苦八難。此等惡趣，出離最難。非我法門，無由超度。所言三塗者，一者地獄，考對前非；二者畜生，償酬往業；三者餓鬼，苦對最深，渴飲火精，飢則食炭。五苦者，刀山劍樹，銅柱鑊湯，漣汲溟波，是名五苦。八難者，一者得生人道，二者去女為男，三者形體完全，四者得生中國，五者值有道君父，六者稟性慈仁，七者值國土太平，八者與三寶相遇。八者備足，是大善因，有不備者，是名為難。以此諸苦，流浪不還，展轉漂沈，與道長隔。耽淫五濁，執滯六情，外觸內侵，殃纏禍染，眼耳鼻舌身意六塵，好醜是非，念念相續，一失人路，墮地獄中，長夜冥冥，無由解脫。
　　法解又曰：眾生妄想，不識正真，執繫是非，循環罪業，運心任意，皆是罪緣。人生幾何，即生即滅。如彼石火，不得久長。如彼浮泡，曾無堅固。生老病死，日夜相侵。變滅不常，須臾散壞，苟得富貴，猶暫片時。況更飢貧，憂悲苦惱，或嬰六疾，不具足身，及至死亡，又還地獄。如是之苦，甚可哀傷。惟願大慈，廣開方便，示以大道，拯拔之門，使此輩罪魂，及來生男女，咸得法利，普入福堂。
　　天尊答曰：若有眾生三業净者，不墮三塗。所言三業者，身業、心業、口業是也。身業者，淫殺偷盜。心業者，嗔貪愚癡。口業者，綺言妄語，兩舌惡罵。此三業者，是十業根，障蔽善緣，滋生罪惱，若能清净，永免三塗。若有眾生，五毒净者，即離五苦。所言五毒者，眼觀五色，耳聽五聲，鼻貪五香，舌知五味，心生五慾，為五毒根，終劫纏綿，無有解脫。若能清净，五苦永除。若有眾生，修八行者，超度八難，與道合真。所言八行者，一者孝行，二者仁慈，三者貞廉，四者忠信，五者善忍，六者柔和，七者奉戒持齋，冥心大道，八者平等接物，無有冤親。以此熏修，善功充滿，身超八難，永契仙階。此上法門，修行要義，轉麤入妙，證道登真。三世天尊，十方大聖，皆修此行，升入無為。汝以慈悲，愍念羣品，應當敷演，宣示未聞，於苦海之中，愛河之內，以吾法教，撈漉眾生，使來世男女，咸知修奉，出煩惱網，斷疑惑根，登解脫山，到逍遙境。身心清净，深入法門。
　　法解又曰：三業五毒、八行等門，不可思議，最真最妙。將來之世，及見在人天，聞此法音，便應解悟。況更精進，依按修行，當知是人，決定成道。然地獄之內，見在幽魂，拘閉寒庭，往來長夜，風刀切骨，眾苦嬰身，食怠無停，輪迴不已。及諸來世，一切之人，或有死亡，應當遷拔，願垂開悟，賜以訣言，使人鬼蒙恩，死生開度。
　　天尊答曰：遷拔之格，救度之文，三洞眾經，具有成典。今當為汝宣說要言，諦聽受持，廣加流布。夫學道之士，立德立功，鍊氣坐忘，修真服御，宣經演教，佐國度人。種種皆修，是真行業。功行雖備，果業雖圓。亦須先度九玄七祖，父母亡靈，遷拔生天，鬼籙盡除，身方得道。況復世界流俗之人，若孝順男女，父母亡歿，及諸眷屬，應有終亡，恐彼鬼靈，墮三惡道。或入地獄，或入羅酆，幽間冥冥，備經眾苦。須憑功德，廣修福田。救度窮魂，解消冤結。過此境界，東極宮中，有尋聲救苦天尊，大慈仁者。發弘誓願，普救眾生，億億劫中，度人無量。但能回向，一念歸依，注想尊容，稱揚名號，尋聲赴感，應念垂慈，一切苦中，無不救護，是故名號救苦天尊。廣勸眾生，勤加禮念。復次三洞經典之中，濟苦拔亡，然燈為上，五方八極，地獄幽牢，存陰極之鄉，長夜之境，死魂囚閉，不見三光。冥闇之間，經諸拷掠，宜造一燈樹，然九巵燈，自初終亡，至於七七，燈光相續，下照九幽，覩此光明，即當解脫。又以繒綵，造遷神寶磨，長四十九尺，或作小旛七首，懸於長竿，任風飛颺，萬罪皆滅。又紙墨縑素，書寫此經，散施學人，流傳讀誦，亡魂超度，地獄寧閑，福善所資，慶延後世。其有珍玩服飾，平昔資財，廣施寒栖，濟卹貧乏，此之功德，亦類於前，黑籍落名，地司除簡，神升爭土，隨願往生。利佑子孫，斷絕殃疰，巍巍福善，難可稱量。是故應當勤心諦受，宣行付囑，普度人天。
　　爾時，會中聞此法緣，高尊上聖、三界真仙、侍衛威靈、天兵騎吏、無鞅數眾，一切職司，洞達無為，齊升道果，三臺地獄，無量罪魂，俱獲善功，應時解脫，十方諸獄，鑪炭鑊湯，盡變清凉，無復憂苦。天真太上，天人龍鬼，預在法筵，聞此經典，歡喜信受，泰敬奉行，作禮而退。
　　太上洞玄靈寶三途五苦拔度生死妙經竟