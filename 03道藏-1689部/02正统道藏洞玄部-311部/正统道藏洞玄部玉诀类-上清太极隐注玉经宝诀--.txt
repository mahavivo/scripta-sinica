上清太極隱注玉經寶訣
　　經名：上清太極隱注玉經寶訣。又名《太上玉經太極隱注寶經訣》。簡稱《太極隱注》。撰人不詳，約出於東晉南朝。係古《靈寶經》之一。一卷。底本出處：《正統道藏》洞玄部玉訣類。
　　上清太極隱注玉經寶訣
　　夫太上玄微，三洞初元。至賾之辭，幽而難聞，落落冥冠，包匝羣品。迢迢至德，巍巍高尊，至具所栖，眾妙之門，神仙之宗，集而成文。諷誦昇虛，策龍乘雲，惟信惟盡，制情使專也。於是乎有志之士，乃遐尋斯經，尊奉法師，稽首德堂，寔問寔諮，請受寶經。莫犯莫疑，真信正道，神仙可期。吐故納新，挹服英芝，虛無相招，飛仙有時。法輪定覺，洞觀九垓，邈矣奇訣，中仙焉知。爾乃學真之子，若能孤思對景，趣合情丹，鍊試色想，經饑涉寒，苦而不倦，日中則餐，謗來不戚，譽集弗歡，獨德於內，外夷眾顏，沐浴青芷，胎氣無殘，登齋入室，燔煙真檀。於是披帔冠巾，整肅法服，設禮下方，歸命太真，三拜經前矣。乃開八色之蘊，陳無上之寶藏，而執讀大洞洞玄，道德尊經，八素隱篇，金真玉光，消魔散靈，招仙步虛，飛行羽經，清音霄暢，萬真降庭。太上命駕，同乘雲軿，蓊藹鬱勃，遐合杳冥，三素齊景，項負圓明，身服羅帔，玉佩火鈴，肅肅高真，飄飄遠征，玉華扶翼，俱登上清。不問貴賤，决在至誠，三界獻禮，魔王奉迎，長年無極，焉知劫齡，於玆逍遙，永我利貞。
　　太上玉經隱注曰：授道德經法。師北向，經於案上，弟子伏左，師執經，弟子擎法信。師叩齒三十六下，心存三宮，泥丸、丹田、絳宮，三一出，千乘萬騎，營衛經師，因而祝曰：
　　飄飄大虛嶺，流景在上玄。經始無終劫，長保天地人。世主學致堯，道士誦得仙。賢者今奉受，依法以相傳。時無至德子，保祕不妄宣。宗之昇太清，棄之墮九泉。我說無為道，清靜德自然。畢，弟子三拜受經。若女弟子伏右。凡經皆同爾。
　　太上玉經隱注曰：授大洞真經法。師北向，經於案上，師執經，弟子擎法信。師叩齒三十六下，心存太上玉皇，令日月之光，映照經師徒之身，而祝曰：
　　太微何眇邈，真人結虛生。空津自然道，集為大洞經。真賢奉法信，乘運歷黃庭。太上削死籍，司命書仙名。保祕年劫積，泄慢地獄嬰。灾考及七祖，風刀解汝形。畢，弟子三拜，受經。
　　太上玉經隱注曰：授太上靈寶洞玄經法。師北向，經於案上，師執經，弟子擎法信。師叩齒三十六下，心存五藏之色，令備具，合成寶蓋之雲，羅覆經師徒，而祝曰：
　　天書簡不煩，道德自備足。修之必神仙，當復何所欲。文耀太無間，煥然而玄郁。傳授悉依法，泄慢墮地獄。畢，弟子三拜，受經竟，又方一拜十方，從北始，東迴而周也。想見太上十方真形，如今像矣。
　　太上玉經隱注曰：授太上三皇天文。師北向，經於案上，師執經，弟子擎法信。師叩齒二十四下，心存三宮，各一真人，如嬰兒之狀，不著衣，口吐紫氣，以薰經師徒，而祝曰：
　　太上之天文，傳說天地初。皇人宣玄旨，是為至真書。賢者令奉受，志願昇太虛。畢，弟子再拜，受經。
　　太上玉經隱注曰：傳授上清品經符，皆北向。中品之書，有為之外文，師東向。仙聖苗裔籙，傳經者南向，男弟子伏左，女弟子伏右，法信祝誓，如法師之法。
　　太上玉經隱注曰：當開道德經蘊之時，先燒香，整法服，禮拜如初法，而祝曰：
　　玄玄至道宗，上德體洪元。天真雖遠妙，近緣泥丸君。宮室皆七寶，窗牖自然分。清靜常致真，駕景乘紫雲。日月左右照，昇仙長年全。七祖上生天，世為道德門。於是可讀經矣。
　　太上玉經隱注曰：當開洞真經蘊之時，先燒香，整法服，禮拜如法，而祝曰：
　　微微玄宗門，煥朗徹空洞。至道由靜默，當見三素宮。大道於此成，驂景乘雲龍。左右侍經仙，玉女及玉童。身濟不死津，解羅順靈風。七祖反胎生，世為神仙宗。
　　太上玉經隱注曰：當開洞玄經蘊之時，先燒香，整法服，禮拜如法，而祝曰：
　　寂寂至無宗，虛峙劫仞阿。豁落洞玄文，誰測此幽遐。一入大乘路，孰計年劫多。不生亦不死，欲生因蓮花。超凌三界塗，慈心解世羅。真人無上德，世世為仙家。
　　太上玉經隱注曰：當開三皇天文蘊之時，先燒香，整法服，禮拜如上法，而祝曰：
　　太上定神符，勒命天地慧。聞名不俟駕，萬仙儵忽萃。招靈無小大，豈况於滓穢。清齋絕人事，眇然與神對。上昇玉清宮，遨宴九遐外。
　　太上玉經隱注曰：當讀道德經時，叩齒三十六下，咽液三十六過，先心存左青龍，右白虎，前朱雀，後玄武，足下八卦、神龜三十六，獅子伏在前，頭巾七星，五藏生五氣，羅文覆身上，三一侍經，各從千乘萬騎，天地各有萬八千玉女玉童衛之矣。
　　太上玉經隱注曰：當讀洞真經，叩齒三十六通，咽液三十六過，先存迴風混合帝一百神萬真，然後詠洞經。
　　太上玉經隱注日：讀洞玄經，叩豁落、一齒三十六下，咽液三十六過，存五藏五色之氣，上注五星之精，而讀經。
　　太上玉經隱注曰：誦太上洞玄步虛經時，先叩齒三下，咽掖三過，心存日月在己面上，從鼻孔入洞房金華宮，光明出項後，煥然作九色圓象，薄入玉枕，徹照於十方，隨我遠經，旋迴而行矣。日從鼻左入，月從鼻右入，畢，又叩齒如初法。
　　太上玉經隱注曰：當讀昇仙之經，先叩齒十二下，咽液十二過，詠一篇，三通叩齒也，經卷亦各有法，不載法者，可依此訣也。
　　太上玉經隱注曰：夫道經不師受，則神不行矣。若世無法師，又無籙傳者，當以法信投靖治，或可密室啟玄師老君，北向三拜，然後以物布施於饑乏之人，平等一心，而用經也。世有師，不須按此法也。
　　太上玉經隱注曰：轉經，坐小牀上，高五尺，廣長悉等，但巾帔，不須著褐也。太上真人讀經法服，披離羅九光錦帔，丹羅寶曜之巾，足下獅子文履。今道士讀經，勤苦於法事，麤其帔服，後得道之日，天帝授子離羅九光之帔，天寶纓路飛仙法服，以酬往德也。兆勿慕世之冠冕，捨於道士陋服也。世服雖目下榮耀，不免於死，道士麤衣法服而昇仙，被服天衣矣。天衣著身，令人能飛仙乘虛也。
　　太上玉經隱注曰：讀經之法，法中夏之音，此是九天之正音也。第六十四大梵讚經，諷誦制聲，亦是正音。讀經之音，當法此正音。仙公曰：老子西化胡，教外國讀經時，多是大梵天音也。適道士所好者耳。
　　太上玉經隱注曰：讀經五百言，則叩齒三通，以舌舐上下脣，咽液三過，令人不極，久而聲清。不知此法，損氣勞神也。真人曰：濃煮竹葉作飲，以讀經而存思，益精通神，和氣流行。
　　太上玉經隱注曰；太上大隱符九首，日正中以水頓服之，千日則出入無間，隱見在意，為仙人矣。佩靈寶五符於身，則乘龍駕氣，經歷水火，五帝扶翼，遠遊高翔，亦為仙也。佩五嶽真形，佩三洞大符，不得近房室，交接陰穢，必死不疑，永無仙期，可不慎哉。
　　太上玉經隱注曰：道士入室齋，讀太上步虛之玉章，及飛行羽書，則能馳騁九龍，雲駕來迎，此兩事宜祕之矣。
　　太上玉經隱注曰：常以讀五千文萬遍，太上雲龍下迎。萬遍畢未去者，一月三讀之耳，須雲駕至，便昇仙也。
　　太上玉經隱注曰：常讀黃庭內景經，乃不死也。常服元氣，亦不死之道矣。
　　太上玉經隱注曰：常存頭正青如碧玉，兩手如丹，兩腳如雪。以此精思讀經，行諸妙事，去仙近矣。常叩齒十二下，晝夜十二時，時一叩，亦不死身，神恒具衛。
　　太上玉經隱注曰：叩齒一名天鼓，召身神，招天真，會羣仙也。左齒相叩，名鳴天鍾，右齒相叩，名擊天磬。道士意恐畏辟鬼賊，鳴鍾磬各二十四通，則妖精不敢前，天魔護身，百福并至。
　　太上玉經隱注曰：老子道德經稱：視之不見夷，聽之不聞希，搏之不得微，即三元老君之位號矣。又言：此三者，不可致詰，故混為一。是三素合為元一君，是胎尊之玄父元母。讀此經，三老君見子，子見之，仙道成矣。道盡於此，書不盡言，言不盡意。理之賾者，莫尚乎斯文，通曰見之，無能知之也。
　　太上玉經隱注曰：崑崙、蓬萊、鍾山、嵩高、王屋，上清經亦備有也。
　　太上玉經隱注曰：緣那羅衛之國，崑崙人鳥之山，元始天王所別治，七寶宮室，高臺凌天。西王母初學道，亦登此山。其上三洞經悉具，書虛中作經，一字方一丈也。是山真形圖至重，服佩便得三洞之玄真矣。山上百獸皆能飛行不死，何况人乎。諸奇物並出於此矣。其山眾聖誦經，皆大梵天制音，不哀不傷，不遲不疾，弘雅要妙，聞者融然。崑崙山上諸仙多作中夏，九天誦詠，蕭條遠暢，清音泠朗，聽者霄絕，使人忘情。時會眾仙，歌詠洞玄，合讀齊唱，新聲激響，窈窕遐聞，揚藻空洞，虛絃鳴彈，而玉清感悅矣。故讀經，上真之所重也。《高臺銘》曰：子欲乘空凌虛，誦我步玄羽書。諸仙不解此語也。步玄、羽經，此之兩書，太上玄經亦不傳中仙矣。
　　太極真人曰：步虛經者，靈寶齋步玄誦也。羽經，洞真之詠也。
　　太上玉經隱注曰：居家學道，當受五千文。月朔半，本命日，八節日，日中、夜半時，各一遍誦之耳。若兆不能讀者，請師為讀之，兆當親侍香火，一心聽受經旨，志以奉行經上妙事。託形太陰之日，天帝雲車迎人身神，不經太山三官地獄考罰之中也。上生天堂天帝之前，下生人間侯王之家。相好具足，靈顏煒燦，觀者心悅，但欲見聞，亦轉女為男，結緣上清，仙道自剋也。此經傳通羣品，無大無小，隨意所求，無有拘礙，送死養生，罄無不宜也。亦能安國寧民，制伏邊夷，莫不順道者也。斯經妙矣，弗有尚焉。
　　太上玉經隱注曰：學士雖修善行，或嬰前世之對，疾病灾厄，頻煩委頓者，道士法師，當為持齋，轉五千文，及消魔智慧玉清金真洞經，中品威神，營衛病人，所謂臨困得濟者也。救度一切之急，莫有及此之法輪矣。
　　太上玉經隱注曰：受三洞經，當絕人事而行之也。總三洞，名太上洞一，高上之經矣。受此語三人，則不得昇仙也。慎之慎之。
　　太上玉經隱注曰：受經皆比字三校，誤一字，滅壽一歲，過此計加之，增損一字，亦奪一歲。若妄破經書，後生受風刀解形之考。受經不敬師，修之亦無福，而後生棄疾及六畜之中也。天下之惡，莫過陰賊，若協此行道，必見世受考。耳聾目盲、心鼻煩塞，胃津不通，身生蟲病，死墮地獄，經諸苦惱，刀山劍樹，湯煮吞火，孔竅潰爛，求死不得，竟生猪犬之中，方被屠割，所謂三惡之者矣。
　　太上玉經隱注曰：授中品經以下，東向叩齒十二通，祝曰：肅肅上真德，滅迹停虛閒。暉景昇太素，去來無梁津。有心則自應，不專道則綿。展轉以相授，將結冥中緣。法師及弟子，無服而成親。奉經行眾善，恒如臨深淵。外以救灾病，內以護度身。畢，拜受經傳。仙人本業，亦用此呪法。
　　太上玉經隱注曰：大洞真經，或曰太真道經，或曰太清上道觀天內經上品，凡有十卷。上清金丹之經七卷。其高上大妙大丹消魔智慧大洞真經，三十九章。
　　太上玉經隱注曰：上清之高旨，極真之微辭，飛仙之妙經也。靈寶經，或曰洞玄，或云太上昇玄經，皆高仙之上品，虛無之至真，大道之幽寶也。三皇天文，或云洞神，或云洞仙，或云太上玉策。此三洞經符，道之綱紀，太虛之玄宗，上真之首經矣。豈中仙之所聞哉。
　　太上玉經隱注曰：寶訣，眾經之祖也。太上命傳太極諸仙公仙王、仙伯仙卿。未得此任，不傳之矣。道士有見斯書，皆應為仙公之人也，玄錄宿名將定焉。傳之法信，以金五兩，白繒九十尺，長度經紙三百幅，呈道師君，然後知求道精誠之丹盡，乃可告此寶訣也。師與弟子先對清齋九日，或七日、五日、三日齋竟，日中時受經也。當傳經時，師北向，於靜室內，左手請經，執此經，弟子右手擎受道誓信，約不妄泄流俗。列墨辭：以七祖為證，將奉行仁孝大慈之心，惟願飛仙昇虛，七祖離苦毒，俱生天中。師讀辭竟，口祝於弟子曰：
　　大朴本無質，聖聖謂之玄，二儀由始終，萬物之至淵，道化彌億劫，運周若圓環，賾理歸無忘，冥想應宿緣，大覺無上慧，莫尚此法輪。志道效法信，誠盡師當宣。世無賢達士，封之於名山，順以苟合授，抱石濟九泉，兆為太極公，上尊令我傳，三界以奏啟，玄都一時聞。畢，六拜，雙取之。取此法物，師當營經法齋戒，施散世間窮厄之者，一等之心，不得偏意也。是經常有玉女玉童各三十人侍之，并察道士之德行，關奏於太上矣。可不慎之，可不慎之。度經之時，心存三元君在泥丸宮也。師叩齒三十六下，乃祝之耳。
　　隱注道經畢矣。
　　太極真人曰：諸真人由來多隨所修，別受其口訣，不頓受之也。所以仙人各各有得傳此一事矣。分傳者，法信用金一兩，紙一百幅，不須素繒也，存祝如上法。
　　太極真人曰：仙人本業傳，謂之道迹經也。法皆應師受之，當西向，用眾經之祝信，以丹絳十尺，效精誠之至矣。上仙道邇經，存玉女玉童各十人，中仙五人，下仙三人，常隨侍傳，燒香擁護受讀弟子之身，衛其家口也。恒當忠孝，尊仰師父，行四等心，忍辱精進，布施容非，不爭虛誕，其意守志，念道常願，凌翮大清，飛行上玄，提携高仙，學道之要津矣。若能受太上隱注訣言，習行大洞之經，便號為太上大法師。夫已受三洞經，稱太上玄經大法師，法師自得傳諸仙道迹經也。夫人不從師受此道迹經，玉女不肯護人，行道無益於身也。有疾苦妖怪時，可齋誦道迹經於靜處也，百鬼魍魎殃咎，皆應聲散滅矣。玉女玉童為唱讚，音聞九玄，此仙人歡然，救度於子也。
　　太極真人曰：劫始以來，赤松子、王喬、羨門、軒轅、尹子，並受五千文隱注祕訣，勤行大道，上為真人之長者，寔要注之妙矣。逮至漢孝文皇帝，好樂道德，精誠虛盡，太上真人降乎河上，以化文帝。真人時自誦經，帝未弘道義幽賾之理，既心之所渴，聞有異人踴躍，即親駕稽首，禮問動靜，諮請道真。真人為其章句，略其一隅，通其所滯也。夫此經之賾難究矣，故曰不可思而議也。然自足令文帝託刊霄冥，保景乘雲，散轡飛龍，徑登天堂金華宮中，及諸天人講誦為事矣，亦仙道之次者也，樂乎哉。文帝行道德之經，致是巍巍矣。武帝徒勤苦於神仙，而性剛，亦得預天人之次耳。學道柔信為本也。夫讀河上真人一章，則徹太上玉京，諸天仙人叉手稱善，傳聲三界，魔王禮於堂中，酆都執敬，稽首於法師矣。河上真人，則道德經之法師也，所以尊其章句焉。治身祕道，不可示俗人，俗人常笑此經虛誕，謂之不能昇仙度世，此各有宿緣，弗可強訓也。教之不行，彼此獲罪，故宜深而祕之也。
　　太極真人曰：禮此經時，心注太上老君，三拜，次念尹先生、河上真人為玄中法師，亦復三拜，並向經也。常三萬六千仙童玉女侍經，燒香散花，通致眾仙，為兆請不死之命，求白日昇天之道也。
　　太極真人曰：道士當作金丹之時也，一晝一夜誦之，太一歡悅，來臨子之室矣。辟鬼試不祥之變也，所作則必成焉。
　　太極真人曰：夫學道以齋戒為本也，誦經必齋，校經必齋，書經必齋，書符必齋，合藥必齋，作金丹必齋，精思必齋，詣師請問必齋，禮拜必齋，受經必齋，救疾消灾必齋，致真人必齋。齋者，太上所敬重，老君所營護，諸聖所倚賴，齋法甚多，在兆所修受也。
　　太極真人曰：我昔學道，聞此訓於太上真人，奉而行焉，今以相傳也。子祕而修之，密教後世有宿命之人，應上仙者，可乎。
　　太極真人曰：夫人得生仙聖之門，而好道樂經，柔性慈心者，皆宿緣願會於今日矣。將去仙近也，宜當勤於法事，必上仙者乎。
　　太極真人曰：夫人有仙真相好，其要在慈心觸物，以輔相好，然後得仙矣。不能忍性容非，仙相敗也。斯語信焉。子其慎哉，子其思之，子其奉之，言之至矣。
　　太極真人曰：予有九天黃素隱訣，傳諸人也。或曰洞真威儀，或曰法輪元綱經太上隱訣，或曰太上玉清內教，或曰太上三洞威儀經，或曰太上玉經太極隱注訣。傳諸宿命應為太上玉京玄都太無太極仙公仙王、仙伯仙卿之人矣。不告始學之道士也。若世有遇此經師者，皆玄都已有金名之簡焉。
　　太極真人曰：夫奉上經，道士使心口相應？視人如己，敬師如父，思經如渴，念濟厄困，諫諍勸善，和柔容非，愛於有道，遠好山水，常行慈心，仁愛經營。道士居貴不驕，處疾苦之撼軻，而執志不移，此可與言於道者也。宜告之以隱注。若雅飾相傾，心口各用，當祕於寶訣，永幽之矣。受經後三年，其行亦可觀，斷可知也。是故此經上仙可祕，中仙希有見者。學道前世功不足弘大法，太上玄都玉京無具名也，亦終不與此經師相值矣。受訣妄示一人，則不得昇仙，死為下鬼，苦毒於三官地獄，後生六疾之中，輪轉受對，其罪至重，是以祕之，故曰隱注焉。
　　太極真人曰：夫人清齋久靜，精思耽玄，誦經悔罪，燒香禮拜，將見飛天人矣。仙童玉女降於子室矣。或聞室中為稱善，或光景照身，或聞金玉之響八音之聲，皆子道欲成也。勤之勤之，太上不負子矣。所以患子不固，不盡至經，是以仙道之難耳。常念此語矣。
　　太極真人曰：吾昔始得仙時，受太上大道君大智慧經愒七遍，叩齒三下，咽液三過，存三素元君在金華宮，如嬰兒之狀，而詠此文也。智慧本經有三萬一千言，上聖抄宣是章，應為太上玉京太極仙公道士矣。今當相告，子豈不願聞之乎。
　　太上智慧經讚
　　太上玄虛宗，弘道尊其經。俯仰已得仙，歷劫無數齡。巍巍太真德，寂寂因無生。霄景結空構，乘虛自然征。日月為炳灼，安和樂未央。
　　學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若饑渴，持志猶金石。保子飛玄路，五靈度符籍。
　　濟我六度行，故能解三羅。清齋禮太素，吐納養雲牙。逍遙金闕內，玉京為余家。自然生七寶，人人坐蓮花。仰嚼玄都奈，俯含空洞瓜。容顏曜十日，奚計年劫多。法鼓會天仙，鳴鐘徵大魔。
　　靈風扇香華，璨爛開繁衿。太真撫雲璈，眾仙彈靈琴。雅歌三天上，散慧玉華林。七祖昇福堂，由此步玄音。前世德未足，斯經邈難尋。信道情不盡，圖飛乃反沈。太上無為道，弘之在兆心。
　　學道由丹信，奉師如至親。抑景偶清虛，孜孜隨日新。眾人未得度，終不度我身。大願有重報，玄德必信然。陰惡罪至深，對來若轉輪。
　　學道甚亦苦，晨夕建福田。種德猶植樹，根深果亦繁。子能耽玄尚，飄爾昇清天。修是無為道，當與善結緣。太上弘至道，書名智慧篇。拔苦由大才，超俗以得真。靈姿世所奇，燁若淵中蓮。
　　人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道德在兼忘。解是大智慧，上為太極公。寶蓋連玉輿，命駕御九龍。金華擎洞經，捧香悉仙童。嘯歌徹玄都，鳴玉叩瓊鍾。
　　竦身凌太清，超景逸紫霄。保無持法綱，遊玄極逍遙。萬劫猶昨夜，千春如晨朝。巍峨蔭雲華，手鬱寶林條。香煙自然生，玄階興扶搖。靈旛順風散，繁想應時消。滅智弘大混，無為為清謠。
　　上清太極隱注玉經寶訣竟