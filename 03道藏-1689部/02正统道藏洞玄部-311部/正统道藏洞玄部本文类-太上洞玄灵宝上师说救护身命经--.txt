洞玄靈寶上師說救護身命經
　　經名：洞玄靈寶上師說救護身命經。撰人不詳，約出於南北朝。係《太上元陽經》缺卷。底本出處：《正統道藏》洞玄部本文類。
　　洞玄靈寶上師說救護身命經
　　爾時上師在蒲林國中，坐繁華樹下，臨欲昇天。乃有一弟子名曰條林法淨真人，及諸得道大弟子等一切諸天人，皆來集會師所，各各正坐，白上師言：弟子等願師少坐，留神布化，然後昇天。師告弟子族姓等：於我去之後，五百世中，一切眾生當惡鬼眾邪蠱道，奪人精氣，求人長短，橫來殺者。條林法淨真人言#1：亦好勤心流布此經，令惡世中眾生無有病苦，無有橫死，眾邪蠱道悉皆消滅。我所囑累，唯有斯經。若有眾生，無男無女，有能讀此經一句一偈者，眾邪惡鬼不得妄來侵近。若在荒野中，山林中，若厄難中，若在大火中，若在大水中，常當讀誦此經，悉能斷除。何以故？此經有大威神力，出元陽上品中。常當讀誦，若不能讀者，但當著懷中。至心受持此經者，則得仙道，善神營護。若過去世、未來世、見在世，諸弟子等皆蒙先師神力，早度八難。若欲遠行，常當持去處處村落，王化大城。人民都市中行時，一心為人演說，功德無量，能有須臾聽者，所願悉得。弟子等，吾不虛言此經，吾上師太玄元陽仙公之所出，演化祕要，其難可得。譬如妙藥能愈毒病，能斷惡毒，有人持行諸惡毒蟲，眾邪蠱道，欲來爭害，聞此藥氣，四向散去。汝等一心讀誦之者，諸魔鬼神不敢迴視，此經神力，亦復如是。若有病痛者，當净洗浴身體手足頭面，一心為人讀誦，眾病除愈。
　　上師復告條林法淨真人言：若有惡鬼魔兵、眾邪蠱道不隨我言者，吾當使此魔曹送付玄都鬼律，受罪如塵沙釁殃悉皆消滅，無有遺餘。吾即舉七仙真人名字，亦得度脫眾邪境界。何等七仙真人？第一廣維衛真人，第二式法真人，第三隨葉真人，第四拘正林真人，第五拘正玄林真人，第六淨德真人，第七釋龍種真人。若有苦厄病痛者，便當讀誦此七真人名字，諸惡蠱道悉皆消滅，無得侵近。我說此已，復憐慜告汝等：我今復憐慾眾生故，便演說此經元陽上部。復有六神仙人名字：一名羅法真人，二名羅上真人，三名加陽真人，四名懃度真人，五名頭劉真人，六名郗林真人。此是六仙人名字，汝等若有眾生，無男無女，無貴無賤，若有苦厄難者，皆當誦六神仙人名字，所患悉除，眾惡疾氣，不得來近，一切滅盡，無有遺餘。
　　上師告條林法净真人曰：汝一心善聽我所陳矣，若有無數弟子，及諸得道真人，及諸天神王、一切天人，我昇天去後，若有受持我所囑累妙法，我等常當晝夜擁護，令得安穩。條林法淨真人白上師尊：弟子當於得道度世將二十五真人，於惡世中，能有讀誦此經者處，弟子等晝夜在其左右，擁護是人，眾邪魍魅□□不得來近，常使是人外安覺安，修行善法。師謂弟子曰：善哉善哉！．汝能擁護我百千萬劫中所可修習，即成神仙，元陽上品第一弟子耳。當說未訖，復有四山神王各將眷屬部曲，行正長跪，叉手言師尊：我等於師尊升天去後，各將斯等眷屬累安行國界。有能讀誦書寫受持此經，我等眷屬常來隨逐是人，晝夜擁護，令不見惡。是人欲#2行曠野者，我常隨逐導從，勤力擁護，不離是人，不令惡鬼妄來侵近，常得充足，不令饑渴。所欲求者，我等山神王遣諸軍將吏兵，悉令供給，如其所願，無所乏少。何以故？是人能流布此經，修行善法，供養仙寶，元陽上品，擊其仙簿，令不斷絕。說此已，復有七山神王等各各長跪，叉手於上師前，一心稽首，白師尊言：我等山神王領眾無數，上有百千天人，常當飛行於惡世中。人間有能讀誦書寫受持是元陽卻魔經者，我等山神王與天人齊執，與其眷屬共到天上。是人所住之處，受此法典，常當守護，晝夜不離其四面。擁護是人，眾魔惡鬼不得奪其精氣，不得橫來絕命，不得橫來擾害，不得求其長短，不得觸厭，令毒不行。我等眷屬常來在其人所住，於空虛中，是人若遇大火，我等山神王力隨其方便，救護其身，不令大火所燒。若遇大水，悉決漂去，我等山神王力即於空中來接是人，不令見溺，水即停住，得度水難。若遇大賊，我於四面救護是人，能使賊心刀仗不舉，即發慈心。若遇官法繫縛枷鎖，晝夜愁苦，我等山神王力各各將眷屬軍將吏兵，於虛空中，能令其官心生歡喜，悉令放赦，皆得解脫。我等山神王力眷屬軍將吏兵伏弩，一心救護，不令他緣而得擾亂，於無數國土人民、聚落城邑劫中，常念是經。何以故？此經仙聖殷勤所囑之法，其文流布，法應宣傳。若有未昇仙道士，逕行林野，止息樹崖者，若有山神魔女、崖響惡精、魑魅魍魎來欲撓害之者，我等山神王力能令是人不生畏想，存思如故。上師言：吾今謂汝等山神王承從，善哉善哉！汝等軍將吏兵曾於過去世時，至百千萬歲#3劫中時，值遇百千萬億諸仙上品元陽經卷第八之中，濟度眾生神通第八弟子之列。汝等能流布此經經法，讀誦書寫，方便救護，不令見惡，常行善法。爾時山神王等與諸眷屬軍將吏兵頂禮師尊，一心奉行，即辭而去。
　　上師告弟子條林法淨真人曰：吾以壬寅歲七月七日，當行遠方，汝等於我去後，好用心我所眷屬。若舉身囑累汝等，唯有廣智弟子勤心流布此法，令一切眾生悉得聞知。族姓子，汝能聽受，是吾心中弟子，我所出法，悉付囑汝。吾今憐愍一切眾生，故令解脫眾難。還正坐付囑此法已，復告族姓等：此經尊猛，極有神力。令一切族姓子家男女，供養香花珍果，然燭續明，復能轉讀誦經救人疾病苦厄之者，安吉見世，無復疾病，將來往生文昌宮宿，即生蓮華中，軀體神仙，備足五通無礙智慧，身受八萬八千歲，更還年少。五通具足智，勇猛健如上仙等，皆元陽仙公功德，如是不可稱計。族姓子，汝當用好紙、好筆、好墨，至心細書寫此遺文，流布國界。我所出法上下文句，如吾本師元陽仙公所囑妙法，無有錯誤，汝無令忘失一畫一點。族姓子，我憐愍眾生，故遺此經，皆令一切有形之類，悉得聞知，心開意解，常善念念不忘，皆行往生清净林崖，壽命延長，神通無礙。爾時條林法淨真人，日在世師尊前，一心叉手，舉身肉袒，身毛肆竪，戰戰兢兢。一心諦聽上師所語，不敢忘失一句一文，流淚而言：師尊所囑妙法，至心受持，廣令流布。弟子等受天尊真教，頂禮先師，一心奉行。師曰：汝等若行若止，在山林中，他方國土，城邑聚落，人民都市，帝鄉縣官，因獄擊中，思念此經宣傳，教他讀誦書寫。吾當神化，令汝悉得神通，倍加於今。頂禮師尊，慘然長別。
　　元陽仙人林先生者，紫陽仙第二弟子也。其先出自平等離垢穢王宮，是陵龍王之少子也。其所祖述，紫陽為師；其所傳習，元陽上部；其所好玩，神仙第二；其所纂修，宴淨林野；其所屬名，綜繼天文。始年十三，止在大莊華林山中，與大弟子二千人皆是修具足行，諸根勇猛，無復煩惱。逮成仙品，除七十二結，心得自在，其名曰條林法淨先生。將二千人止在大莊華林山中，歷年精思，即成其第二仙品，皆心不退轉，利得辯才，神通無礙，能蹈波凌風，忽逕萬里，還來止在故處。爾時有天人二萬，諸天仙人俱，復有諸天玉女二萬四千人，心得自在。有大龍天王、羅龍天王、脩忘天王、吉龍天王、進仙天王，各將侍從神仙鹵簿來詣條林法淨先生所，問元陽上品宴坐之法。爾時先生四眾圍繞，供養恭敬，尊重讚歎，為諸弟子等說無量功德上仙上品。爾時先生坐乎樹下，入於無量精思，出演無量智見，欲為諸王說元陽第二，即有種種天華而來蓋蔭其上。普遍大眾，如諸世界，五通備具，望上元陽神師下教，即日為汝等說元陽上品，汝等好聽，即當得元陽仙記。爾時先生處林放大光明神通，上至元陽仙亭，靡不周遍，下至黑暗地獄。爾時諸王上視，皆元陽仙府，悉見彼土一切天人，金城樓閣臺殿，仙人玉女，諸天淨宮，林雲紫閣。但見天人說元陽經典，并見彼方得道弟子等男女陰陽仙官，受神內契，種種得道人，種種懇行人，種種信解人，種種神通人。諸王見已，即問先生曰：此何國界，莊嚴如是？先生曰：此是元陽，彼土多諸妙寶宮室，亦有山林、河海、林野，彼人種種因緣，從心所好而求仙記。或見彼國金銀城池，黃金為地，白銀界側，處處行廚，珊瑚為道，真珠為繩，摩尼為床；硨磲為池，碼碯緣邊，一切天人澡浴其中；彼國金剛諸珍，奴婢車乘，寶飾輦舉。有大施主，至心迴向元陽仙所，求著名記，願得度三界第一，諸仙所歎。復有善人，駟馬寶車，欄楯華蓋，軒飾宮殿，其中仙人身肉手足及妻子布施，求仙上品。復有仙人頭面軀體，欣樂施與，求仙智慧。有大弟子我見天人及諸明王往詣仙所，問無上道，便捨樂土宮殿臣妾等，散髮宴坐，深思泰定，獲五神通而著青衣，一心玄解元陽上品或見弟子而作仙人，獨處閑靜，樂誦經典。有一弟子姓焦名林，勇猛精進，入於深山，思惟上品。有一弟子姓周名喬，晝夜離欲，常處空閑，深修泰定，得五神通。有一弟子姓木名林，安心定思，稽首以千萬仙品，讚諸仙法。有一弟子姓察名林，智深志固，能問諸法，聞悉受持，備得神通。次一弟子姓張名陵，照明道教，安國法王，廣化無量，功修治宣，種種教說。次一弟子姓李名過，定慧具足，以無量喻為眾講法，欣樂說古，化諸王子，天人恭敬，五通具足。次一弟子姓富名林，寂然宴然，天人恭敬，備五神通，處林放光，功濟天人，普令入仙品。次一弟子姓猛名功，處林修志，翼習仙靈，神通具足，元陽第七。次一弟子姓尹名經，未常睡眠，經行林中，勤求上品，智慧神通，力能移山。次一弟子姓張名角，威儀具戒，終身無缺，諍如寶珠，以求仙度，深心備慧，以五神通第十七。次一弟子姓羽名林，住欲憎上，慢人惡罵捶打皆悉能忍，以求五通，能訶有德者。次一弟子姓宮名雲，離諸戲歎，妻子布施，以求上品，備得智慧，神通無礙。次一弟子姓姜名媯林，一心除亂，攝心念道萬歲！遊行國界，以求上真，元陽第九。次一弟子姓韓名終，餚膳飲食，百種湯藥，廣療疾病，救度生死，開悟眾生，元陽第十三。次一弟子姓賈名林，千萬幢儀，栴檀寶蓋，眾妙外具，施給太上，以求仙品，如此人等，元陽第十四。次一弟子姓呂名子，老里先生，清淨園林，華果茂盛，流泉浴池，求施上仙，證為都伯，决定仙記，元陽第十八。次一弟子姓成名興，種種廣行，出度眾生，歡喜一心，無有厭倦，以求仙品，元陽第二十。次一弟子姓馬名征，是足行體，種種微妙，說寂滅法，種種教化，無數眾生，觀諸仙姓，無有二相，猶如虛空，乃能分別，如是人等，元陽經中第二十三。次一弟子姓東郭名星林，心如虛空，心無所著，以此妙慧，國界遊行，求人補代，如是人等，元陽第二十四。次一弟子姓梁名石，宴坐林樹，深思元陽神經妙句，無量演說，嚴飾國界，寶臺高妙，五百由旬，縱廣正等，閑於此坐，為眾讚法，如是之人，元陽第三。次一弟子姓朱名仲，用行一一，高寶臺廟，各千萬幢磨，珠衣露幔，寶鈴彌羅，高坐和鳴玉床，為眾說法，如是之人，元陽第四。次一弟子姓胡名林，千萬智慧，教諸龍王，人及非人，皆能獲仙，常以香華伎樂供養諸仙，如是之人，元陽第二十七。次一弟子姓寇名林，少習遊仙，涉登九嶽，殊越微塵，供養諸仙，如是之人，元陽第二十九。次一弟子姓趙名林，少修行學，廣度人民，安然清淨，樂誦仙品，如天樹王開敷一切，如是之人，元陽第三十。次一弟子姓嚴名平，處林閑坐，放一淨光，我及眾生，見此國界，種種神力，智慧希有，如是之人，元陽第三十一。次一弟子姓子名丹，多行世界，事君思仙，遠適山林，勤求太上，定慧具足，常在日中，我等見此，得未曾有，如是之人，元陽第三十二。
　　洞玄靈寶上師說救護身命經竟
　　#1 「條林法淨真人言」之前疑脫「復告」二字。
　　#2 欲：原誤作「故」，據敦煌本改。
　　#3 「萬歲」二字疑為衍字。