太極祭鍊內法
　　經名：太極祭鍊內法。元鄭思肖編撰。三卷。底本出處：《正統道藏》洞玄部方法類。
　　太極祭鍊內法序
　　《易》曰：一陰一陽之謂道。天地之大，萬彙之眾，凡囿於形炁，室於道器者，莫非陰陽二炁流行而有焉。故原始返終、死生之說，幽明之故，亦莫非流行，訕信之著見者也。是故鬼神者，二炁之良能，造化之跡，舉不違乎談信動靜而已耳。吾道之謂，死魂受鍊，生身受度者，豈誣世者哉。蓋以陽鍊陰，即以流行之炁，鍊不昧之神也。則已散之炁必聚，已昧之神必覺，訕者必信，沉者必升矣。是皆理炁之宜然也。靈寶齋法，始徐、葛、鄭三師，流於世。迄漢、唐、宋、元以來，蹊殊逕異，紛紏交錯，不啻千百而求。夫升堂入室之至則一也。且鍊度魂爽，猶為靈寶之要。而鍊度之簡捷，猶以祭鍊事略而功博。自仙公葛真君蕆其教，位證仙品，世傳則有丹陽、洞陽、通明、玉陽、陽晶諸派，而莫要於仙公丹陽者也。丹陽本夫南昌，而南昌乃靈寶一名也。得丹陽之要者，莫詳於所南鄭先生內法，議略探切著明，誠所謂發仙公未發之蘊也。其言首主於誠學之大本，何莫非誠。故曰：誠者天之道，誠之者人也。能存乎誠，則陰陽之機，鬼神之用得矣。其水火之祕，符籙之奧，內鍊升度之神，非合夫三五，體用之妙，其能造乎。五行陰陽，復歸太極也乎。若盡性致命拘魂制魄之道，可謂盡矣。其足為齋法之軌轍亦宜矣。然，先生之言，皆極乎身心操存之實，是有變名易用，誑眩惑亂之戒。苟非含醇茹真，屏絕氛濁者能哉。子嘗參討數派，莫善於斯。姑蘇袁靜和氏，純敏篤究，今秋，以與纂脩來吾山，一日請序，將梓以傳。其志可嘉，不辭而述其端，他日獲讀是者，反求諸己，篤志力行，非徒言之，不泯其於幽明之澤，豈不博大矣哉。時永樂四年，歲次丙戌菊節日，正一嗣教道合無為闡祖光範真人、領道教事、嗣漢四十三代天師張宇初謹序。
　　恭惟靈寶出書，自古高仙上士得之者，上可以消天災保帝王，下可以濟拔死魂開明長夜，其度人无量。著于祕典尚矣，其中祭鬼鍊度內法，自晉太極葛仙翁，脩此道於會稽上虞山中，功成道備，上升雲天。由是以來，靈寶之妙，師師相傳，祭鍊之法，從玆衍矣。厥後，師家科目繁出，同原而殊，流失夫靈寶之本意，於鬼神利益，或有未至者矣。吳郡所南鄭先生，念長夜之死魂體上虞，之惻隱發明祭鍊內法，寔靈寶之祕旨也，妙用神機，理明事簡。得是書者，信而行之，若幽若明，皆獲其惠。尚慮不能溥也，刊諸梓以廣其傳，天惜祕文梓燼于火，不有繼也，保負先生開度之心。吾家王道珪，學道勤。苦，切切以所南前為心，募諸好事者，復鋟于梓，則先生之書不亡，於千載豈幽明小補哉。至正丁亥端陽節，至樂道人徐善政，拜手謹識。
　　太極祭鍊內法者，葛仙公祭鬼之法也。人死魂升而魄降，是其常也。其變也，則有魂魄不能升降，而淪滯於昏冥之中。其飢渴之慾，幽暗之識，茫茫長夜，无有已時。是以仙翁憫之，在法中有祭煉之道。所謂祭者，設飲食以破其飢渴也。所謂鍊者，以精神而開其幽暗也。至使淪滯之徒，釋然如冰消凍解，以復其本真，則其法大矣。吳人鄭所南，述其所傳，刻諸梓以教人。道家之書，以祕密為謹，學者非齎金幣，盟天而傳，則謂之褻漏，褻漏有冥咎。然而，所南翕之心，葛仙翁之心也。以謂世人之死，其親未知親之魂魄，升降耶？淪滯邪？倘以其道，開其幽暗，拔其淪滯，升于高明，如生死而肉骨也，得不慰其父兄子弟之心哉。則是法也，可使家有，而人信行之。故刻諸梓，以廣其傳，不得謂之褻漏矣。舊板燬於火，未有能重刊者，郡城玄明道院王道圭，能募諸好事者，重刊是書，使後之未聞者，得見是書而行之，必是亦所南之心也，道圭善用其心哉。道圭以余曾學是書也，求為之序，故不得而辭焉。至正七年，歲在丁亥夏四月癸酉，張遜序。
　　太極仙翁，得靈寶之道於玄古三師，由是有祭鬼之科，鍊度之法，行于世。所謂一盂之飯，可以飽萬鬼。一道之符，可以度萬魂。其用簡，其旨深，其濟博，其功大。去世遠，而後之好奇者，往往增易其說，殽亂駁雜，學者旡歸焉。所南鄭先生，通儒也。理貫三教，採摭道門諸家祭鍊之法，刪煩削偽，諄諄訓釋，聚而成編，以遺學者。使循源而趨，利濟幽爽，可謂博約而詳者也。嘗鋟版印施，繼罹火厄，版燬不存。今元中王道圭，志道者也。慮久無傳，乃募眾緣，復繡梓，以綿不朽。自非以仁存心，能如是乎。雖然大道無形也，人囿形而體道，先天有物也，心格物以知天人。吾同胞而物，吾同體也飢溺猶己，而哀樂不殊也。要在學者，日用常行，方寸澄靜，表裹明潔，如春行冰泮，雲散月明，合內外翕，闢之機生，生而不息，通幽顯晦，明之理化，化而常存，應物無私，隨應隨靜，必得一切天人七先靈識四生六趣，乃至昆蟲草木，與我混融一性，俱入自然，平等冤親普皆濟度，逍遙無礙，廓虛空以為年。斯不負仙公祭鍊之法，所南標指之誠矣。外此弗脩而言祭鍊法，吾不知也，學者宜勉之。至正丁亥二月望日，西蜀道士頤軒清虛子，俟以正拜手謹書。
　　我耕儒不穫餒於弓冶，見道不明，盲於玉石，所賴受先子菊．山先生鞭撻之痛，迄今尚不可忍，所以終身不忘。時乎或夢一二於千萬也，或苦吟顛笑，或冷坐罵禪，直欲挾今古偕出於有形之表，坐狂自醉，浸命以死，又焉知其一切耶。有笑我者曰：昔者，著釋氏施食道家祭鍊二書，毋乃尚查滓乎？我聞之，如搦弄舊夢於掌上，竟不知為何物是誠查滓矣。或者曰：請論之以次。曰：道者不得已之名也，法者不得已之用也。凡一切事事物物之用，皆法也。莊子謂：以本為精，以物為粗。其然豈其然乎。昔年，著二書，童習未斷耳。但世之祭鍊，紛然其旨。譬如，雷者陰陽擊剝之炁也。世之行乎雷者，必以我五行尅制之炁，擊剝而為用。胡為而雷，名雷祖、雷神，率皆不同。正一法外，別有清微法，雷名逾數百。白玉蟾書所述，正一法雷名逾於百數，以我見聞，彼尚未盡一切。諸雷諸法，浩渺無數，姑即一法，而論所傳呪炁符想旨要千差萬殊，始本一法，訛而為百千本。或者所傳斬勘雷二百餘家，靈官三百餘家，地衹百八十餘家。又有師金丹大道者，或拜三百五十餘人，或拜九十餘人，尚皆未然他法類。此況今之言，大道金丹諸法者，森森然如麻如葦，實非一方之人，一夫之目所可盡矚。又他方外域，不行我中國，種種諸法，其所行之法，隨地各各自異，亦各各靈驗。前乎三五百年，亦未有斬勘、靈官、地祇之類。至如諸仙書、仙傳，載古神仙所受所行之法，其名雖存一二，然亦頗異，但今亦無傳。故知後十百千萬年，必迤邐變名易用，又廣為種種諸法出於創見，驚人耳目，喧於末運，關以群訛，實不可以千萬億兆計。若以古今天下論，則四方所傳所學，荒怪無緒，展轉弄新，惑亂滋多，此皆叔季世變，人心好奇，眩名之過，亦群然損益，自誑自賣，以盲教盲，有以致此宜乎焉。自然有道人，拜了千千箇之詩焉。自然六十四歲，始得真傳。然則向者，所拜皆非師也。老子曰：吾道甚易知，甚易行。吾道甚夷，而民好徑。徑者，小路也。使天下學者，將何如問道問法。或自是其是，互非其非，學者終當從誰道一而已。苟以為，道一而已，則已二之，又況支離而萬之耶。若不具真眼，空今照古，孰不為孽炁所蝕，欣然墮於華偽，終身不知。而天下後世，反皆為道所迷。道本無以示人，而人自迷之。固有古聖賢神仙書在，但欲語之以妙其理，不肯身之以實其德，無大功深行，决不獲逢真師。以我之業，蔕未斷真心，未與天地為一也。非天地有所禁也，非至人有所惜，而不常遊斯世也。且人以藐然之身，弄一窪精神眩走，夢中天地，萬萬其心，萬萬其欲，萬萬其事，萬萬其偽，萬萬其說，萬萬其業，死欲牢鑄此夢，為自己永永不壞之天。以是縱萬萬萬萬度，金石爛，海嶽枯，眾生顛倒雜亂，尚未寤於迷途。悲夫，是故太上俯就眾生，曲垂方便，以祭鍊拯幽冥之苦，遂有其法傳於下土。昔有葛仙公，大闡太上之心。後無大闡葛仙公之心者，久而愈訛流為空雜，誰其正之。雖青天穹然在，上無從扣問玄旨，則我祭鍊書，亦寐語也，譯我之寐，覺彼之寐，其寐亦甚矣，其癡亦甚矣。此我之所以與眾生，俱落命於夢海之波濤也。尚舞空辭，以自衒耶。噫，誰其擊太空三下，以寤之沈之。我請為序，故序焉。
　　三外老夫鄭所南序。
　　太極祭鍊內法卷上
　　鄭所南編集
　　凡我同志，欲發道心，濟度幽冥，當先狀奏太一天尊，申太極左仙公沖應，孚佑真君，發大誓願，始終如一。每年三元，正月十五曰上元，七月十五日中元，十月十五日下元。五臘正月初一日天臘，五月五日地臘，七月七偶道德臘，十月初一日民歲臘，十二月臘，日王侯臘之日。謂之八解脫日八節。立春春分立夏夏至立秋秋分立冬冬至。庚申甲子一年之間共二十八會，祭鍊幽冥所不可缺，但欲實濟鬼神不可虛加文飾，須常行內鍊法。內養精神，外守戒行，一遇行持，自然感應。祭鍊先一日，發城隍牒，當日不絕念。密誦太一聖號靈書中篇，恭書寶籙并丹陽符。至夜深則於寂靜之處，嚴設情香淨飯，竹枝淨水。又沐浴水盂，焚丹陽符，投沐浴池。又別焚寶籙外方，默坐良久，行持如當日有斗．幹則焚香，默禱移前展後，庶不誤鬼神指望也。夜夜行之尤妙。
　　內鍊法
　　入室端坐，澄心靜慮，息調炁定，寂然良久，方存我下丹曰真炁如火，如大紅玉丸，左右九轉，甚是分明。良久，自覺玉池水滿，即腎水上升之外候也。其真火一丸，始升上絳宮心府，號曰南昌上宮，亦號曰朱陵火府流火之庭，即發炎炎流金之火。存想己身，盡為火所焚。良久，鍊形如嬰兒狀，端坐絳宮中，己身復完如故。嬰兒漸登十二層樓上，金闕玉房之中，乃頂門泥丸宮，嬰兒即化成天尊聖像，端坐宮中，左手執碧玉盂，右手執空青枝，號曰：
　　太一救苦天尊極要分明。心曰絳官口內曰玉池眉間三寸曰泥丸兩腎中間曰丹田詳見後說。
　　書生天寶籙行持式
　　今法南斗六星並不作用亦不塗呪欲作用者法見于後。
　　凡書寶籙，當早於靜室，齋戒默坐，行內鍊法，訖想太一敵苦，天尊在泥丸官中端坐，祥光晃耀。即長跪密奏曰：臣今書寶籙，普度幽冥，死魂受鍊，立便生天。臣奉太一救苦天尊勑行。一一分明存想畢，即書寶籙。
　　啼一搯左手中指丑文，筆左塗三轉。吽二指左手丑上一文，筆右塗三轉。吒三搯左手中指午下一文，筆左塗三轉。唎四搯左手中指午文，筆右塗三轉。
　　寶籙聚形上 朱書
　　右法，默念唵吽吒咐四字，依次第書唵字上書吽吽字上書吒吒字上書唎每書一字，搯一訣，塗三轉。每一轉，默念唵吽吒唎一遍，係四訣，共十二轉。念呪十二遍成籙，即手停朱筆於籙上，閉目存一想真火一丸在自己下丹田分明良久，覺口中水生，其真火一丸，升上絳官，化為朱陵。火府火光進耀，中有火鈴烜赫如日。急呵於符上，乃剔午訣，就用朱筆拂出即存寶籙化成火鈴，上透泥丸，愈高愈遠，杳杳直上而去。次念道君呪曰：
　　太上道君，勑付崑崙。神符一下，拔度幽魂。急急如律令。搯左手中指中文。
　　寶籙式
　　用黃紙朱書，次用三符印，印於寶籙上。如有專度亡魂，又別作寶籙，專填亡者姓名。
　　太上勑赦生天寶籙，告下拔度五道四生，男女孤魂等眾，增品授生，超昇仙界，一如告命，風火驛傳。
　　太歲年　月　日吉時。具位臣姓某，承誥奉行。
　　祭鍊行持牒式
　　祭鍊前一日發牒，更不必別用奏申。
　　太極祭鍊壇，牒上本府城隍主者，南昌受鍊司印。本壇於今月　日，就某處奉行太極祭鍊法，拔度五道四生，孤魂滯魄等眾所合關，告貴司傳奏，攝召一切幽魂，咸赴壇所受度，須至公文者牒，請照詳備去事理，疾速傳誠遞悃，轉奏太一慈尊，請降勑命，頒下十方三界下，窮地獄幽扃一切去處，咸令照應，即與開赦，一切幽魂於當日夜後來赴壇所，享食聽法，受鍊更生，執籙超升，上生天界，毋得稽遲，有妨開度。或有專度姓名卻增意旨傳奏。
　　太歲年　月　日吉時，牒太上某籙弟子，奉行太極祭鍊事，姓某押。
　　如未受籙者，即稱奉道弟子。
　　入靖坐鍊式
　　以下並靜坐密默行持。
　　祭鍊當日，先書丹陽符，書寶籙，當夜於飯斛前，清香一炷，竹枝淨水一盂，又別置水一盂為沐浴池，乃焚丹陽符，投於沐浴池中，又先焚寶籙於爐中，諸事全備，方纔打坐，非行持畢不可再動身也。至夜深於孤靜之處，無一人往來之地打坐，良久行內鍊法後，仍想太一救苦天尊，坐我泥丸宮中兆，即長跪密呪，乞放無邊光明，下破地獄。遂見太一天尊，放無邊光明，從泥丸宮向北，下夾脊十八傾，乃雙腎之下，總名曰酆都獄。燦爛閃爍，洞煥三界，朗照諸苦，嶽獄俱空，一切罪囚，悉皆出離。( )音槌。
　　召魂
　　如前具法位姓名，發至誠心，奉太上命，廣遍攝召往古來今，無盡十方，一切五道、神道、人道、畜生道、餓鬼道、地獄道，盡虛空界，積夜寒鄉，沉魂滯魄等眾，承玆道力，來赴靈壇，衹領善功，克獲超度。
　　如欲法界廣大周遍，普及一切幽魂，當默念普請文，稱法位臣姓名，一心來請云云。欲簡易者，乃依上法普請文見于後。
　　存想十方，無邊無數，一切鬼魂，盡從鬼門上來，隨身所坐處，左肩背後，即是東北方鬼門也。次想丹陽符水池，化成無邊汪洋大水，普召一切幽魂，各得五行生炁，同時完形，同時沐浴，默念丹陽太呪：
　　龍漢蕩蕩，無形無名。渺渺億劫，皇道開清。明澄朗耀，九龍吐精。玉虛澄輝，太霞高明。元始開化，諸天齊靈。三元導養，二象攝生。未度者度，未成者成。已死者化，已枯者榮。蠢動蜎息，一切冥靈。懷胎含孕，咸得受
　　生。陰魂命過，魂升三清。魄受鍊度，南宮變形。今日大慶，皆得光明。五帝鑒映，普告萬靈。天神地祇，及以河源。五嶽四瀆，并諸名山。洞玄洞淵，洞靈洞仙。無極大道，至真大神。無窮無極，普監度生。地根斷絕，玄都記名。眾神普照，一切咸聽。
　　右默呪畢，存見眾魂完形出浴。凡是人類，男左女右，皆著仙衣。凡是工禽獸，悉皆潔淨，各以類分。即想兆泥丸宮中，太一天尊左手執碧玉盂，右手執空青枝，密默懇奏，乞降甘露漿入此，清淨水默呪曰：太一天尊降甘露七遍。
　　遂見太一天尊在空玄中，聖像極大，了了分明，右手灑甘露，下注水盂中，淨水變成甘露，即於靜定中兆，以甘露水灑法食上，即想法食，頓然香潤甘美，默念靈書中篇三遍，變食廣大無邊，充滿十方，見眾魂盡在無邊白淨世界中，皆得餐享斛食，又遍賜神水，普及一切幽魂，盡飲甘露，悉得飽滿，少待片時，容其恣情飲食伺畢。
　　水鍊作用
　　不念呪，不用符，不搯訣。
　　先想兩腎中間有一點極明，須臾如大月輪，注視良久，水火交媾，玉池水生，其月輪竟升頂上，如十五夜半，月色光明，其月正在束井八星之間，始作用黃華，水當存月，正在東井八星間，自然夾脊，水如天河升貫頂中，東井之間，其月光照耀，於頂中天河之源，激成黃色水華之水，漸漸浸潤上。須臾，覺真水自頂中流於舌上，而下滿口甘潤香美，是自己黃華真水也。即見滿前化成汗漫黃色水華之水，其水自然無邊無際，一切幽魂，皆在其中鍊育精髓，膏潤顏色。良久，出鍊幽魂，形貌精釆，表裹瑩潔，至受鍊畢，其水自然不見。
　　東井星象 
　　火鍊作用
　　不念呪，不用符，不搯訣。
　　存想兩腎中間一點真炁，須臾如大紅日輪，注視良久，水火交媾，玉池水升，其日輪竟升於絳宮，發燦爛流金之火，即見飛燄化成大火，遍空炎炎，一切幽魂皆喜悅入火冶鍊，一一火光這身，至受鍊畢，回目向下內觀，其火自然不見。至此，竟忘其類之形，一一眾魂，皆化為嬰兒，身有皆著仙衣，羅列左右，聽受三皈九戒。
　　第一，歸依太上無極大道；
　　第二，歸依三十六部尊經；
　　第三，歸依一切聖真仙師。
　　汝等既已歸依三寶，再當受持九真妙戒。
　　一者，敬讓孝養父母；
　　二者，克勤忠於君主；
　　三者，不殺慈救眾生；
　　四者，不淫正身處物；
　　五者，不盜推義損己；
　　六者，不嗔兇怒凌人；
　　七者，不詐諂賊害善；
　　八者，不驕傲忽至真；
　　九者，不二奉戒專一。
　　一一歡喜受戒畢，次默宣籙線，仍想寶籙，化為無數無數寶籙，一一幽魂，一一給付一道，一一執此上生天界。
　　今汝等歸依三寶，受持九戒已竟，各各執此太上寶籙，立便生天，永奉道法，毋忘戒言。遂存想心中火鈴飛出，烜赫如日，上過泥丸，透出頂門，愈高愈遠，一一眾魂，盡如嬰兒，皆乘蓮花，仰隨火鈴光上昇，杳杳然去後，乃回目向下內觀，則玉池水升，萬化寂然，祭鍊畢須當回目向下內觀，則玉池水升造化歸源。良久徐徐出定，不然恐有心火上炎之患也。五行相生真炁但依次第，搯五訣，吹五臟炁於丹陽符上，併具五臟五行相生之理于後。
　　青紙黃書
　　丹陽符，作用黃黑陽精內事。搯中指中文。默坐，存腰後兩腎中間，有一點之白極明，須臾，大如月輪，即升而照耀于中宮，黃炁之中，心下腎上，水火交媾處，曰：中宮坎離自然交媾，便覺玉池水生，然後昇月輪於頂上，遂見頂上月中，流五色流精，紫光之炁，即鼻引入口中，吹在符上，又取五行相生真炁，併吹於符上。
　　三符卯
　　塗寶籙上，南斗六司星訣附朱書用前寶。籙中，存想太一天尊奉勑行之，後想自己絳宮化為朱陵火府，樓閣森嚴，廣大高聳，見南斗六星大如拷栳，燦然在上，存定分明，執筆點朱，念南斗六星君名，塗南斗六星：□□□□□□。念三遍，塗一星，音離旨火天尊勝。魑，搯左手卯文塗第一星。□，搯左手辰文塗第二星。□，搯左手午下一文塗第三星。□，搯左手丑上一文塗第四星。□，搯左手子上一文塗第五星。□，搯左手未下一文塗第六星。右念六星名三遍，塗一星，塗至第六星，即停筆，仰首閉目，想六星分明，吸取星光，同剔左手未下一文訣，呵炁於筆上，即隨筆拂出，仍想南斗六星，光芒現於籙上。
　　子亥生亡魂，不實第一星。丑戌生亡魂，不實第二星。寅酉生亡魂，不實第三星。卯申生亡魂，不實第四星。辰未生亡魂，不實第五星。巳午生亡魂。不實第六星。
　　右法，凡有姓名，亡魂有享年者，並用此法。如不記享年，及普度幽魂，並不塗第三星。寅為鬼路，兼寅為生炁之根，根者，一歲之首，亦虛正南火字之義。今附錄六星塗訣，恐人欲用，塗六星法，在于寶籙上，六星皆不塗，不作用，皆虛六星。如信不及，則先作用六星，然後作用寶籙，唵吽吒唎也。
　　普請文
　　薦有姓氏亡魂至人道後云：為某人薦某亡者。承三寶力洗滌根塵，來受祭鍊解脫清淨也。
　　一心恭請十方道境，上帝高真，真宰萬靈，周天乾象，一切神仙，願垂慈光，普為眾生洗滌根塵，加被法供。我今奉請盡虛空界，三界諸天，天人天侶，惟是諸天上邇仙境，願垂慈悲，普同證明，或有淪墜，普同祭鍊。我今奉請盡虛空界，一切無量神道等眾，普天之下山川神明，治世鬼神，正神土神，社稷城隍，里域土地，五通仙人，冥官鬼神，五道將軍，丘墓土神，一切鬼神官僚曹屬，如是鬼神，無量無邊，願發慈心，證明祭鍊。我今召請盡虛空界，一切無量人道等眾，中國外國，四海萬方，往古來今，有姓無姓，國親大臣，文武將相，內外官僚，掾吏卒徒，三教九流，萬族軍民，儒道僧尼，農圃工商，種種營生，技藝雜役，忠臣義士，孝子烈女，隱逸遊謁，安享遊手，道法藥術，醫卜陰陽，漁樵獵牧，屠沽牙儈，舟車馭從，巫呪譯盡，路岐伶樂，幹僕驅廝，奴婢娼妓，囚丐盜賊，聾盲跛啞，癱勞蠱癩，瘤疝喘腫，風病顛癡，嬰孩昏耄，鰥寡孤獨，老壽夭殤，善終惡死，天誅雷滅，神延鬼忤，湯水火死，獸噬蟲螫，國刑斬剛，絞射剝皮，自刑自縊，殺死打死，呪死中毒，魘死客死，獄死陣亡，凍死熱死，壓死攧死，卒中產死，一切人中祖宗父母，夫主妻妄，男女眷屬，新亡久化，伏連塚訟，一切疾痛，死亡魂魄，如是人道，無量無邊，咸得解脫，來受祭鍊。我今召請盡虛空界，一切無量畜生等眾，鳳鶴燕鴻，鶯鷺鴉雀，虎羊牛馬，鹿豕貓犬，龍魚蝦蟹，龜蜆螺蛙，蛇蟻蛬蚊，蜂蝶螢蟬，一切禽獸，蟲魚水族，蠢動含靈，微細精爽，如是畜生，無量無邊，咸得解脫，來受祭鍊。我今召請盡虛空界，一切無量餓鬼等眾，飢餓枯渴，魑魅魍魎，推潮推沙，一切鬼役，如是餓鬼，無量無邊，咸得解脫，來受祭鍊。我今召請盡虛空界，一切無量地獄等眾，茫范重重，北都羅酆，極深至苦，九幽天獄，硤石血湖，三十六獄，二十四所鬼帥大獄，阿鼻鐵圍青城山嶽，泰山嶽府二十四獄，五嶽諸獄，太一牢山諸山諸獄，一切地獄，諸處城隍諸司，囚禁一切大小輕重罪囚，諸獄鬼吏鬼卒鬼獸，如是等類，無量無邊，咸得解脫，來受祭鍊。如是奉請十方萬神，願垂慈光，普照一切，無量五道，未解脫者，盡得解脫，普受祭鍊。一一眾生，夙命不同，今隨其業，各現淨食，雖示世物，純是甘露，皆生淨味，各令飽滿，法施平等，無間陰陽，一切鬼神，普同供養。
　　靈書中篇
　　末方八天
　　直婁阿蒼，無想觀音。須延明首，法攬菩曇。稼那阿奕，忽訶流吟。華都曲麗，鮮菩育臻。答落大梵，散煙慶雲。飛灑玉都，明魔上門。無行上首，迴蹠流玄。阿陀龍羅，四象吁員。
　　南方八天
　　南閻洞浮，玉眸詵詵。梵形落空，九靈推前。澤洛菩臺，緑羅大千。眇莽九醜，韶謠緣追。雲上九都，飛生自騫。那育郁馥，摩羅法輪。霧持無鏡，攬資運容。馥朗廓奕，神纓自宮。
　　西方八天
　　刀利禪猷，婆泥咎通。宛藪滌色，太眇之堂。流羅梵萌，景蔚蕭隅。易邈無寂，宛首少都。阿繿郁笁，華莫延由。九開自辯，阿那品首。無量扶蓋，浮羅合神。玉誕長桑，栢空度仙。
　　北方八天
　　玃無自育，九日導乾。坤母東覆，形攝上玄。陀羅育邈，眇炁合雲。飛天大醜，總監上天。沙陀劫量，龍漢瑛鮮。碧落浮黎，空歌保珍。惡奕無品，洞妙自真。元梵恢漠，幽寂度人。
　　太極祭鍊內法卷上竟
　　太極祭鍊內法議略卷中
　　三外老夫鄭所南編集
　　若欲行祭鍊者，當熟看此說。
　　不自打坐內鍊者，非吾道侶。
　　天地之間，一至誠之道而已。中庸曰：唯天下至誠，為能經綸天下之大經，立天下之大本，知天地之化育。故一切事無大小，悉以至誠為主，一念不誠則偽，一事不誠則敗，況於鬼神之際乎。鬼神之德，洋洋乎如在其上，如在其左右，苟心不在焉，視之而弗見，聽之而弗聞。吾何以動天地，吾何以感鬼神，一念至專太一在上，眾魂在前，森乎可見，儼乎若生，皆一念之密，運與至化，以潛通者，其變化之妙，皆不出於吾心。孟子曰：操則存，舍則亡，其心之謂歟。行祭鍊者，宜察此語，先立至誠為本。至誠者，无毫髮雜念，極純一之心也。此不誠者，无物也。有誠而為誠則人，誠而泯於誠則天，萬事皆當先論至誠，然後論其本法。祭鍊一法，極寡善本，予所扣問甚多，太極仙公遠矣。世之祭鍊，一一自稱其法為仙公的派，符呪作用，各各不同，江湖汗漫，宗派多門，非可以千百數之，固是苟抱至誠，無不感應。若論的當合理，此法乃坐鍊法，甚為簡易，通攝幽冥，極為奇特，非予自誇，實欲此善法流通世間，使天下好道者，一一悉行內鍊法，一一眾魂，息幽冥之苦。或曰：子之所傳，奚為而極善？子曰：今此之祭鍊法，專以我先深潛靜定，鍊毓陽神，然後密運至誠，祭鍊陰鬼，當合二者通為一片精密工夫也，微倒意念則精神自歸源矣。未至此者，須當靜坐於自己中，存想運用乃善。今人行持，多是存想作用外事，豈知天地萬化，盡備在我身中。若曰吸天門炁，三清祖炁，十方生炁，東方青炁，西方白炁，及想金光百千萬道，降注兆身之類。至如遽然存想太一天尊，朱陵火府，天河束井者，皆外事也。有取合炁者，如噓出肝炁，存想與東方青炁來相接，吸之仍噓出者，謂取天地至靈之炁，合自己至靈之炁。凡此之類，皆謂之合炁，以內炁而合外炁，是亦外事，豈若運我身中真造化耶。世人惑於形像，泥於高遠，謂太一天尊必在九霄之上東極宮中，殊不知，太一天尊即是自己元神。藏經云：自已天尊，何勞仰望；自己老君，何勞外覓。救苦經云：空中何灼灼，名曰泥丸仙。其泥丸仙者，即太一天尊也，非居我頂上之元神誰歟？或者不悟，竟指我即是太一天尊，卻成誑謬。此內鍊法中，存自己為火，焚蕩俱盡者，是表蕩滌一切惡念也。己身復完如故者，是表天真之不壞也。泥丸之上，即是天宮，雙腎之下，即是地獄，兩眉間入三寸，曰泥丸，即腦也。腦曰精根，兩腎中問，曰丹田。詳見後說。或謂臍下三寸者非，或又指臍後腎前正中有一穴，曰丹田，亦非，其下乃任脉之所發也。朱陵火府，即是心宮，泥丸之下，亦是河源，十二河源，即是十二經脈之源。東井天河之水，即是神水，上升至泥丸，而下潤者五行，相生真炁，即是五臟相生真炁，心中運真火，屑中運真水，皆不出身內，妙造化道在邇，求諸遠非良法也。老子曰：我命在我，不在天。陰符經云：宇宙在乎手，萬化生乎身，斷斷无身外造化。虛靖真人曰：道不遠，在身中，允為要語靈臺虛廓涵容十方一念純一萬法悉圓皆吾心之妙用也。心專則境現，心散則境亡，祭神如神在，其祭鍊之謂歟。今人不持內鍊，徒事外飾，謬哉。朗誦行持，只在口而不在心，坐鍊密默作用則在心不在口，心中默念則與幽冥潛通，口中朗誦只做眼境好看。既曰：默念只當在心中冥冥，動念不可出於喉嚨中運聲。默念者，心念也，謂无聲而動意也。如能於靜室中閉目寂默坐一更餘，乃默念行持作用，是為內鍊，靜坐愈久則愈妙愈玄，勝如朗誦行持，實萬萬倍。祈雨、祈晴、祈雪諸法，一切要緊處，皆在坐功作用好，行法者，更不肯誦呪語，只在心中密默作用。九天生神章，教人誦法云：夷心默念。夷心者，平心也。度人全經密呪云：心中心呪，又云：心拜。黃庭經云：皆在心內運天經，不獨度人生神。黃庭大洞等經：當默念也，皆當夷心默念，心呪。心拜，皆在心內運天經，此皆漸漸入於至密造化之論也。一切諸經諸呪，太上不得已以言語示人，欲人人透言語之旨，超乎萬象之表，而見虛无自然之道，一滯於言語下士也。太上又不得已，而以作用內事，默念行持具在本法，流傳下土。今盡失其傳，縱得其傳，又不肯堅持戒行守之，反怪其不知本法所言之靈驗，頗為大失。若於心內運天經，則法法皆妙不止，久久徹視鬼神而已。今率從事聲音為美觀，安知喧於口耳者耗神炁，寂於意想者養精神，如此祭鍊，彼此之利博哉。昔年，有一風癡道人，專行祭鍊，每至月晦夜，携飯水往十字街頭，或幽僻之處，設食地上，默瞑不語，但坐二更餘而去，或疑之，或笑之。後有人深夜窺伺，只遠遠見眾魂，享食之後，俱不見。少頃，俱化為嬰兒，仙衣縹緲，在道人頂上，杳杳上升天去，真得寂默坐鍊法者。今人在聲音上做好看，不肯學此道人，默坐作用內事祭鍊，可憐可笑，不修坐功，不得作用，只靠誦呪書符，盡成虛設。
　　大抵鍊度，是鍊自己造化，以度幽魂，未能鍊神，安能度鬼，全仗真心內事，其符其呪，乃寓我之造化耳。心火下降，則腎水上升，口中真水滿口，甘潤香美者，即腎中真水也。祭鍊不得火降水升，造化餘皆末事，火降水升，真祭鍊之要論。凡坎離交遘，水火既濟之，後造化皆上朝泥丸，幽魂得此造化，亦不容於不生天，頒行寶籙之後，運我一點靈光，化為火鈴，上透泥丸，現前幽魂，皆隨我一念而生天，正是祭鍊幽魂要緊處。或我之一點靈光，不透泥丸，眾魂决無生天之理。若度眾魂生天，則念念升我之造化於泥丸上，苟力行之，則頂門微動。如無慾事，能勤行數年，火鈴自然常現，後頂門當豁然，初如萬蟻集而甚痒，後如巨石裂而大開。心印經云：默朝上帝，一紀飛昇是也。非惟鬼神獲大利益，而我一身精神，亦大充盈，神仙可覬也。此法與默朝上帝法實同一理，所以異乎其他祭鍊法。
　　默朝上帝法，當先注意下丹田，良久水火交媾，玉池水生至滿口嚥下，乃升此意，朝于泥丸頂門。若不運玉池水嚥下，竟行上視，則炎上而下空。此法，常以雙眼當我胸前，低垂乎臍下，即此意於我脊後，高升乎頂上，自然水火循環而轉，久行則精神皆朝於泥丸中。或謂桓真人云：心目注視泥丸，財舊傳本失於指辭也。因此，多多有人，以雙眼角刺上視頂，或損目，或聚炁壅重於頭。以我默朝上帝法，密朝太一天尊尤捷。日日半夜清晨，常行內鍊法之後，仍想火鈴，上透泥丸，則臨時祭鍊，其效尤速。水火作用，亦有多法，俱不若此本內鍊法，與戴君淨煟祭鍊刊本洞陽內鍊之法相同，彼特欠運口中水生之妙耳。董君光然祭鍊刊本，存想龜蛇為鍊度作用，卻自可笑。龜蛇雖是水火自是真武事何干太一天尊耶？世所傳鍊度水火作用，各各不同，其訛類此。今法，只一石歸依太一救苦天尊為主，其餘皆不泛舉，誠為專一本，只是鍊水火之妙，育出嬰兒，化為太一天尊。蓋自已造化之出現者，即我之元神也，與遽然存想太一天尊不同。太一天尊降甘露七字呪，有一本上有束木公西王母六字。今法，只專主乎太一天尊，不必更泛舉，惟太一天尊，又為北極、南極、諸鍊度眾神之君也。戴君曰：存我真人為一、為三、為七、為十四，良以表分身應化之意，然得乎一萬，事畢，只主一足矣。當知一者非寡，萬者非眾，戴君所言，極有理。此予法，只存太一天尊，之外亦不舉諸君之名，卻當多多默念太一救苦天尊聖號為佳。他本祭鍊，例用科儀，只事文飾，向年苦好祭鍊，先傳得數本，皆無內事，率是取外炁，想外境者，以訛傳訛，誤人多矣。每痛恨之，互相指疭，實欲賣法，宜乎，本本不同，法法各異。
　　祭鍊當以寶籙為用，其寶籙相傳一家，只名生天寶籙，一家只名勑赦寶籙，又一家用紅印天書唵吽吒唎四字，其下有一道符篆，名曰玄靈破地獄符，中間真書救苦天尊日月星玄神君數字，或天篆此數字，或書此符其左者。又有名大寶籙者，則是聚諸符篆而為一卷，或有真書唵吽吒唎四字，竟不塗者，又名六天真言，或有散書唵吽吒唎四字，間以金木水火土五字，或塗或不塗。又一名太上生天慈宥寶籙，又有一家名曰瓊臺攝化生天寶條，不用唵吽吒唎四字，其籙頗異。多有別樣寶籙，尚未接於見聞，但應干薦亡，皆屬靈寶法。《靈寶度人經·靈寶生神章》專主生死之事，寶籙本出靈寶法中。而靈寶法，宗派亦多，所傳之法，亦各不伺，後散為諸法。而諸法中，亦皆有寶籙諸法之派，更多寶籙，亦各各不同，亦多不出於唵吽吒唎四字，亦各作用甚不同。或謂雷法中，亦有用唵吽吒唎四字，天蓬法中，亦有唵吽吒唎四字，其他諸法，多有用者，率是取心係作用。又有一派馬靈官法，用唵吽吒唎神汝神急攝呪者，又有用唵吽吒唎四字疊書，而遣靈官者。此四字，亦有數名，凡語吽字，皆屬心神，當知唵吽吒唎，吾心神之內諱，當鍊度之時，以吾之心宮，譬南昌上官，故受南昌，鍊形之後，用心神內諱，為生天作用祕語。又當知寶籙者，是聚吾心中之神光，而為寶籙。神屬火，而火性升上，所以能度之生天也。又在送魂之時，存想吾心中一九神光之火，大如金鈴，直突送之飛上太清，庶為全美，其寶籙拂出筆，亦當直上而尖穎，仍用潤筆，勿用燥筆書之。世人觀寶籙，則是黃紙上一枚紅丸，亡魂得寶籙，則見一丸燄燄，炎上烜赫，神光之火，直上虛空，導之前行，照耀心目，身有光明，鬼神仰視之，以為至寶，故曰寶籙。如泛然作用寶籙，則亡魂見之愈晦冥，不得為用奚益於鬼神。或謂唵吽吒唎四字，是太一慈尊內諱，則非太一天尊，乃至妙之道，與元始同初，無實體豈有內諱，因隨，感應化而出。其曰太上者，一切法，一切符篆，皆出於太上。太上者至上也，無出其上也，自然造化之妙也。故道家曰：太上，今太上劫赦生天寶錄，或有作用南斗六星，而不作用唵吽吒唎者，或只印唵吽吒唎四字於其下者，夫寶線乃作用啼吽吒唎而成者，作用六星而不作用唵吽吒唎者非。又一法名曰：太上生天真命寶籙，亦作用唵吽吒唎四字，不用南斗六星，卻別有太上符命一道在上，別本多有不用南斗六星，獨專主唵吽吒唎者。寶籙上六星，以虛者為善，有念別呪塗者，有念度人諸君塗者，又有兩三樣，塗六星散形呪語，殊又差甚，乃後人附會之說。又有一家，專主不塗第二□星者。又有只塗鬼字，不塗離旨火天尊勝者。戴君祭鍊法云：按古本舊法黃籙儀寶籙，上無六星，今依傳本存之，不必拘泥，其說極是。予謂寶籙，當以作用唵吽吒唎為主，不必更作用南斗，只當虛其六星。予書寶籙，亦不塗六星，予决不肯誤人。世人信不及，率皆執泥，以多添造化為妙，是徒分其用心也。或有必欲作用者－－當先作用六星，次作用唵吽吒唎，只念南斗星君名，塗南斗六星，仍不實第三星。他本作用塗唵吽吒唎，呪語亦有數十樣，存想內事，亦有數十法。今只念唵吽吒唎，塗唵眸吒唎，於理甚長。唵吽吒唎之吽字，或作吟字，本是吽字，相傳以為度亡者生天，不欲用牛口之字，恐誤亡者前程，竟換作昤字，雖書吟字，只作吽字呼無疑，心依本法，當以吽字為正。一本唎字，作哩字，以聲近而用其字；吒字，或作噠字，今本只用唵吽吒唎四字。又有用見成印唵吽吒唎四字，旋誦呪塗者，其舛尤甚。寶籙例用黃紙朱書，以辰砂為上，乏辰砂或銀朱，或硃砂，不當用黑書，當取紅色，以應朱陵火府之象，又紅書符篆，鬼神見之，以為火。今書唵字則左轉，吽字則右轉，吒字則左轉，唎字則右轉，左轉者陽也，右轉者陰也，喻有陽中之陰，陰中之陽也。疊書四字畢，以筆自下而上拂出者，則眾魂得隨吾之造化而生天也。又取其神炁，超邁感應，急速之義。今之行法者，書符押字用拂出筆，此意亦然。其書寶籙搯訣四字，盡在中指四節上，以中指內通心脉，上應泥丸，書寶籙之旨妙哉。他本寶籛，有以四字作一帶書寫，而中間拂出一筆，名曰竹葉寶籙。又有寫四字分四筆，於四角拂出，名曰四角寶籙。又有用九鳳破穢罡者。又有拂寶籙，一筆直透出南斗□字者。或有書寶籙，用午時書，謂太陽正中，取真火炎炎之意。或又取六陽時，作用不務內反務外，保失之矣。若此類書寶籙者極多，不能悉載，是皆近世為人師者，欲求異以自高，私意誇惑後學，有誤幽冥，罪非輕眇。或謂寶籙，例長九寸，闊三寸，亦不必拘此說。如太上天篆寶籙、寶券等甚多，卻當依本法。
　　書寶籙，亦當於靜室中，無人往來衝撞處，靜坐一時，良久俟心地清淨，乃可行內鍊法，密奏慈尊之後，止可作用一道寶籙。庶幾精神專一，幽冥得濟，旦炁清明之時，作用寶籙亦妙。當日當時書之，則神炁不散，久則散矣。專度有姓名亡者，則別書寶籙，填姓名於其下。若大齋醮，凡兩次用寶籙，初開通冥路，後頒赦時，先以破地獄，作用書寶籙，告下冥官主者，放釋罪囚，而獄囚皆仰拜，寶籙宣傳為赦，書當用冥官主者四字。其寶籙亦多各別，亦有獨作用勸字者，有以唵吽吒唎四字，疊書倒自上直拂下出者，皆破地獄作用，不當用於超升幽魂生天寶籙也。若夫超升生天寶籙，則幽魂既離冥府，躋我道域，已不屬於冥官主者所司。況享祭受鍊，聽受三皈九戒，一一俱畢，方宣給寶籙付幽魂，執此上生天界於此時實與冥官主者了無干涉，其放赦寶籙，則是疏放罪囚之詔語，其超升寶籙，則是引導幽魂生天之造化，此吾之超升幽魂生天寶籙，所以不當用冥官主者四字，亦不當用破地獄作用，及天壓地仰之類同此。一說放赦寶籙，其作用當下而愈下，直破地獄之下，庶可出幽魂於地下也。超升寶籙，其作用當上而愈上，直透天堂之上，然後拔幽魂而見太上也。二者固不同，皆升降水火也。我之破地獄作用，惟於深定中，密運我造化，親奉慈尊大放百千道大光明，直透地輪之下，盡化地獄為大清淨光明之境，以是不贅用放赦寶籙。
　　今曰祭鍊者，正以度脫之，豈可復曰隨品受生。此寶籙，上則曰增品受生，既授三皈九戒，開其性天，豈不能因其遷，善升之以品級。寶籙者，上天之大恩，豈無優恤之理，仍曰隨品受生，猶不沾湛恩，開其自新之門也。況太一慈尊無所不度耶，故增品之說甚佳。
　　寶籙上用三符印，又或用道君玉印，凡行移奏牒，則用南昌受鍊司印，未奏者用三寶印。如刻符印，皆不用桃梓雷擊之木，有殺炁故也。三符印文，名度魂印，右曰拔幽魂符，中曰九龍符命，左日破地獄符，後世師真，聚此三符而為印，故無邊郭。今三符印，上具職銜，亦不是戴君。又有呪灌符印之炁訣，此說尤不然。或謂一籙只度一名，其說極謬。至於飾說泛引，曲以為解，訛傳仙公止度八十萬眾，何其小哉。今人泛建黃籙一壇，受狀多者以數萬計，度無主幽魂不可勝計，況仙公乎，正不知幾千萬億兆之八十萬眾幽魂得度，或者竟執一籙度一名之說為是，相襲成說。故世之書寶籙者，誇以多為功，遂皆草率，全不精專作用，孰知至誠，冥坐良久，然後精專作用，書一道勝如書百十道，大則一溥而為萬小，則萬約而為一，放之則彌滿，六合卷之則不盈一握，皆在心之變化，不在籙之多寡，一念慈悲，玄恩溥博二特觀運心如何。
　　或問：凡建黃籙，不多多受狀，普度有姓名亡者，則功德不廣大，雖各有籙牒，惟齋主寶籙是高功作用，其餘寶籙，率是書生書之，悉奏過頒行書生寶籙，豈有道德造化耶？予曰：萬萬幽魂得度，皆高功寶籙造化之功，蓋博一而為萬萬，實高功廣大之心。書生之籙，不過填名備數，如朝廷放赦，惟一韶書耳，非曰一人有一赦，實以寶籙不在乎多，而在乎專一也。白玉蟾亦謂：一簡一籙，可度無邊幽魂，恰如真龍，只消一滴水，便作霶大雨，豈在乎多。他本有牒所屬索合度幾名為例者，又有等次立例，限定度幾名者，又有給憑由者，吾皆不取合度者已自當度正不待度而彼亦自度。今所度者，當以拔度一切難度之魂，立心則陰冥之中，受恩非淺。子憐眾生苦惱無邊，恨不得一彈指頃俱，今受度尚忍限之，或其來無窮，反誤其至，豈不有慊天地，亦道中一物耳。而況一切幽魂乎，心之廣大，渺無邊際，與大道周流於無窮無礙之天，豈可短智狹量，以自小之，一日克己復禮，天下歸仁焉。當剖破藩籬作大家看，或使一夫向隅，而不被其澤，則吾仁亦闕然耳，奚足語聖人之仁哉。或謂仙公不用寶籙丹陽符，是誠有之，世人力量則未及，有大超邁道德者，孰曰不可。此法本以我心，入於空玄，而大化妙，於開度為主，止存寶籙丹陽符外，不用諸符篆。他本丹陽符，或焚或不焚，今用焚，投沐浴池者，為利益幽冥。丹陽符或不焚，卻投水中，又灑出貼於寶籙後焚之極不是丹陽符為沐浴用，寶籙為生天用，自是兩說。丹陽符一炁混成，本無散形，應干符篆，古無眾形，本從一炁所生，故曰元始符命。董君丹陽符，有十三段散形呪語，始聚為一符，乃投浸於水中，則又鎔黃蠟蓋符面，莫曉其意。又有天篆火土木金水五字於符上者。又有一本分為五段，各有呪訣，加以五行炁，聚為一符。或有作用日月、十干、十二支，共二十四段呪訣，書丹陽符者。好奇安增，他法尤甚，不悟老子，損之又損之，妙將謂諸法傳多增一筆一字，一呪一炁，一訣一作用，存想者以為奇妙。或减一筆一字，一呪一炁，一訣一作用，存想者以為欠缺。諸法不知經幾人增損，以至祭鍊、丹陽符、寶籙等，本本各別，清微法中，寶籙、丹陽符全無作用呪語，其符別是一樣天篆。今所用舟陽符，亦取前輩校正道藏本為正。丹陽符，本名黃炁陽精洞明靈符，理當以黃炁陽精作用丹陽符今多失其旨，黃炁者中宮也，陽精者生意也，以兩腎中間一點造化，取而升于中宮之中，故曰黃炁陽精。心火下降，腎水上升，交媾之際，曰中宮，乃黃庭也，非脾也，故搯中指中文。黃炁陽精，與水鍊作用造化，雖同一理，其用處則頗各別。
　　書丹陽符，當用青紙黃書，黃屬中宮，青屬生意，實取黃炁陽精之象，沐浴之時，必得土炁乃可。土能生萬物，木金水火，皆不離於土。人無脾胃，脉則不生。鬼神之所依而立足者，依乎意想也。意想者，土也。我之意想，不立鬼神，境界則顛覆矣。今之取土者，非外土也，乃指真土也，真土者，正黃庭意土也，故丹陽取黃炁之說。又有捻五方淨土，入沐浴池者，豈非取土中之生炁，亦傚黃炁陽精之說，而為外象。又有專捻東方土者，今皆不取。有一家作用黃炁陽精，以腎中取紫炁，心中取黃炁，以紫黃合為一炁者，非黃炁陽精。或以黃炁陽精為水火鍊，則非。或以黃炁陽精作用於寶籙者，亦非。丹陽符或粉書，或朱書，惟以黃書為正。丹陽符天篆，雖有陽明五行等字，則五行相生真炁，當作用於丹陽符上。丹陽符三符命，今文皆不古殊，失太上初頒符命之意，今不敢廢，姑取，舊所傳，今所尚用存其故事。或謂鍊形、蕩形、全形，心、肝、脾、肺、腎，破地獄，破血湖，攝召等種種，有符祭鍊，全科符篆，何止百餘道。今只用丹陽符一道，母乃太簡乎？當知符者，寓造化也。符妙為神將，鬼視之為真神將，符妙為山嶽，鬼視之為真山嶽，種種形像，天篆皆然，正猶焚冥衣、冥財、冥器之意。惟鬼目之無精光，隨符意而現影像。太上開化，本以契合，造化謂之符，把握造化謂之籙，後世竟以符籙為符，籙翻為外事，豈若坐於深靜，洞然空玄之中蓮，造化於至密之地，感鬼神於至誠之天，放光明而朗照滌罪垢，以俱空此一己之獨知，而鬼神之得受實惠者，非世人之所能知能見也。如五臟六腑，不用符者，我已運五行相生真炁，則五臟全形，魄亦全。五行者，天地之妙造化也，亦一身之妙造化也，故不事於符篆。
　　今人祭鍊，多取當水當陸處，謂人所行路，即是鬼神行路。若是當人往來處，縱是夜深，寧免有衝撞之患。凡一衝撞，眾魂則散，無復得食。今既靜坐，只當於靜室，靜坐仍存想，眾魂從否東北方鬼門上來。若靜定中行持，則已絕外人，無妨眾魂也。若論常法，東北方為鬼門，乃自己左肩，背後謂鬼所 來之路，非東北方，則鬼不能來。東北方屬寅，寅為鬼門，寅屬虎，此神虎之微意歟。又黃籙齋儀，有戊日天門不開之說。又有十干各日，天門所開之時。又拜章拜表，必俯伏向西北拜，若深入泰定，行我祭鍊，則通天上天下，混同為一境，竟無一毫間隔，一切地獄咸放光明，射遍處盡為自然清淨道境，無日無時不是朝太上處，無方無所不是幽冥鬼神享祭受鍊處，普為至廣至大法界，豈不奇哉。此大通大徹之說也，卻不必更論東北方鬼門，戊日天門不開之贅論，未能深入泰定，則幽魂仍是東北方鬼門上來。凡一切獄，並隸酆都大帝主焉。酆都一空，一一苦趣，悉皆解脫。
　　或問血湖所隸，乃酆都溟泠府，中有兩獄，一曰硤石獄，一曰血湖獄，即其處也。以一身論之，則當存想雙腎之下為酆都，過頸以上皆天宮，愈上者則福力愈大，天宮彌高，自腎以下皆地獄，愈下者則罪業彌重，地獄愈深。太一天尊放大光明，一呪燭共處，徑直下破血湖為蓮花池，一一分明，見眾女魂悉皆出離，歡喜擎拳，來赴祭鍊獄，獄幽魂一一如是，地獄最苦最深，最難救拔，非有道力拔之深苦者，竟不可來。
　　存想眾魂享祭之處，即無街巷、屋宇、坑坎、堆阜，並是無邊光明、潔白、曠野世界。若有街巷、屋宇等，皆惡業也。如祭鬼神，呼其名者，則可來，不呼名者，則不可來。如薦有姓氏亡者，仍默召之。世之祭鍊，所攝人道之鬼，亦不詳盡，所述科儀，亦皆差別。或入天仙道，或入魔道，併為六道，皆非。靈寶經云：其欲轉五道，新註引老君經，說五道：一神道，二人道，三禽獸道，四餓鬼道，五泥犂道。泥黎，即地獄也。是以道家冥界，有五道將軍，惟是佛家言六道，道家言五道。此我作普請文，當先奉請太上神明俯垂慈悲，加被祭鍊，次則攝召五道鬼神，速得解脫，普受祭鍊，雖天道不與焉，亦不可不奉請天道，證明祭鍊，一一皆當周遍精專，只欲依常法，總召者從之。
　　眾生之死，非是病亡，則遭刑傷，故陰魂皆蝸邪攣躄，枯瘦膿血，形骸不具者，非得五行相生真炁，豈能生彼精神。魂魄意享我祭，受我鍊，以得此五行相生真炁，眾魂形相，一時具足。然五行炁，亦自多樣。如他本，用紅杏持到之呪，雖用噓呼等字，止曰五行炁，其法無序，或循一二三四五，而為五行用者，既非五行相尅之法，又非五行啊生之理，不當日五行相生真熙。如青帝護魂，白帝侍魄，赤帝養炁，黑帝通血，黃帝中主數語，卻用剋制之理，本取五行顛倒之妙，以斡運造化者，世人悟此理，可以成丹，可以成道，獨鬼神素畏擊剝之殺炁，恐乖生意。此之五行相生真炁，始乎金，終乎土。取天一生水之義，乾為天，乾為金之義。故始之於金，繼之以水，金生水，求生木，木生火，火生土，至土而五行相生之炁備矣。土復生金，循環無端，萬物始生於土，終歸於士，故終之以土。莊子曰：人之生，炁之聚也，聚則為生，散則為死，故曰通一天下一炁耳。醫書所說亦然。以此知萬物之生，以炁為一身之主雖呬吹噓呵呼，各屬五臟不同，然五者皆炁也。管攝我一身之炁者，朐也。始於呬以生彼之魄，吹以生彼之精，噓以生彼之魂，呵以生彼之神，呼以生彼之意，此完形次第之道也。鬼神雖有心肝脾肺腎之名，初無心肝脾肺骨之實。今欲彼之完形者，特藉我心肝脾肺腎之炁，以生彼之精神魂魄意也。鬼神者，精神魂魄意之變化也，豈真有心肝脾肺腎可生哉。近世鍊度，取東方之義，皆始於噓炁，於理卻未通。大鍊度則始於腎，其次第又異於此。清微法中，五行炁不用呬吹等字，卻用□肝、□心、呢肺、□脾、啼腎、唎沙混合圓明、訶叩齒。或謂作用呼字時，正係中宮土位，法當退三步，然後作用呼字，卻又多事說，文釋呼曰外息，吸曰滷內息，則呼字是出炁也，呼入者非。或又用思字提呬炁，虩字提吹炁，許字提噓炁，壑字提呵炁，虎字提呼炁者。諸法中多用□字，此一□字，最能耗人精炁，以取此□字時，則兩腎至深之炁，皆隨□字出，欲養命者，不可不知之。
　　幽魂得五行相生真炁，則續命完形，得丹陽符，則蕩穢淨質，雖得完形淨質，只是形完質淨之魂，絕無神炁精釆之相。何以譬之，以為存想未水火鍊度之先、幽魂全如晦夜之月，存魄暈而有障醫，既水火鍊度之後，幽魂真如望夕之月，化魄暈而為光朋，水鍊則膏潤以生精火，鍊則光明而生神，非膏潤則無精，非光明則無神炁，非神炁精釆不可以生天，非育精生神，非所以為鍊度。
　　或問水火鍊度之義，今諸家靈寶法中，有水火鍊度，品其說亦有數樣，俱無深奧，私受鍊度，亦寡發明。予曰水鍊之曰水者，非水也，吾精之澤也，鍊吾之精，而生彼之精，故化之為水，而鍊之焉。火鍊之曰火者，非火也，吾神之光也，鍊吾之神，而生彼之神也，故化之為火，而鍊之焉。精亡神離，昔雖墮而為鬼，精生神全，今當升而生，天鍊則度矣，不鍊則不度也，故曰水火鍊度。或不悟，水火即精神之外名，如世人竟想以水為水池，以火為火沼者，可謂惑甚。若外象，設外水火，卻無妨。或又問作用水火之義，曰水屬陰，以吾之精而作用乎月，其色則白，本非月也。火屬陽，以吾之神而作用乎日，其色則紅，本非日也。諸家水火鍊度，雖各各不同，皆不出於水火二物，取義作用，但棄本逐末，愈趨而愈下。我此之水鍊，亦先既濟水火，而後取真水為水鍊。我此之火鍊，亦先既濟水火，而後取真火為火鍊，寧不勝於其他鍊度。沐浴與水鍊，自是兩義，沐浴則滌體，水鍊則生精，今人多不能辨之。未食之前，以其業穢，則濯之淨質，非浴則不能使之潔淨享食也。已餐之後，既飽其心，乃鍊之育精，非食則不能使之滋潤育精也。精全然後神全，乃次之以火鍊，天一生水，故先水鍊，地二生火，故次火鍊。或有先火鍊，而後水鍊者，於理有礙。火鍊之處，即南昌上宮受度之所，經火鉀之後，眾魂皆化為嬰兒，膏潤光明，神炁精釆，變形更生，仙化成人，如玉之潤，如月之明，非初來黯然之垢魂也。惟待說戒頒籙而生天，其造化微妙，不可得而盡述，一心至誠，行坐鍊內法，自然感應，不待予言而自知。如大祭鍊，至有生血作用，此實後人謬法。血最能墜人，凡有血者，皆不可以升天。故神仙無血升天者，非有漏之身，乃清淨之身，非骨血之身，乃神氣之身也。祭鍊獨不生骨者，其意亦然。或先鍊度，後乃祭之，則大謬。祭而後鍊，故曰祭鍊，祭則享飲食，鍊則育精神，祭則易，鍊則難。
　　今之水火鍊度，或有用子午鍊者，或有用兩祕字作用者，或有用兩梵語祕呪作用者，或實書或虛書一鍊字為水火鍊者，或有想南北斗者，念南北斗諱者，搯南北斗訣者，或有用呵吹剔子午訣者，或誦中篇南方八天北方八天為水火鍊度者，或有用兩道擲火萬里十二河源符者，又有誦擲火萬里十二河源兩段者，又有用水火二將者，又有用左營目三轉者，或有誦水鍊童子火鍊童子者，或有誦水鍊將軍火鍊將軍者，或有念火鍊丹界天尊黃華蕩形天尊者，或有召有姓名二使者，或有水火鍊並誦龍漢蕩蕩呎者，或有念日君月皇二諱者，或有念日魂月魄二呪者，或有作用取真水真火符者，有九鍊者，九鍊亦有數樣。又有水九鍊火九鍊，又有水火交鍊，互換各九次，通十八鍊者，又有作用取外日晶月華為水火鍊度者，其事尤訛，多有攝召，享祭之後，竟牒幽魂，自詣南昌上宮，乞行鍊度者。或又謂每月初三、初四、初五、十三、十四、十五、二十三、二十四、二十五，凡九日，南昌上宮開鍊度府，世人不悟天地造化之大柄，皆在乎我之天，不在乎在天之天也。不朝自己天尊，不鍊自己南宮，空牒鍊度之文，不行鍊度之實，鬼神卒不得鍊度也。赤文洞古經云：天地之大，我之所維，萬物之眾，我之所持。達者，試以此語深思之。
　　丹陽符止為沐浴用，或用為水鍊，黃華真水正是水鍊作用。或獨為沐浴用，又有混沐浴與水鍊為一事者，皆不究其源。沐者，洗頭也；浴者，洗身也。非止外，而濯形澡質，最要內而洗心滌慮，庶不徒為沐浴也。束井束華，上天月月自然循環之理。東井黃華，即天人之沐浴，世人卻不可如此行，須作兩段作用乃合理，其為水則一也。遇沐浴則為沐浴用，沐浴者，滌罪垢之法也。遇水鍊則為水鍊用，水鍊者，育精魄之法也。其丹陽呪頗多差訛，此呪本出九真中經，諸經皆有之，各有異同，此本乃訂正本，大靜定中，不必念龍漢呪亦可。
　　諸祭鍊法，皆用黃華之說，有遽言登東井之池者，又有直想天河水者，俱不究其源。又有專想西南方東井星者，今併南斗說之南斗六星，其形似斗，乃二十八宿中斗木獬之斗宿，諸史天文志並名曰南斗，其象與北斗同，亦與世所置南斗燈像亦同。今在丑位，何以言南斗？地盤論之則在北，天盤論之則在南，故曰南斗以南名斗，實火德也。南斗經曰：三十六禽舍中，有斗宿六星，號南斗，即斗木獬，非別有南斗也。南斗六說，備見南斗經，而南斗主長生，故取之。有一家鍊度，專主作用南斗，今法只主太一天尊也。東井八星，其象似井，地盤論之則在南，天盤論之則在北，或謂以其星之形象向東，故曰東井，以井名星，實水德也。晉天文志謂井支水衡事，又謂月宿井有風雨，亦與月經東井，有黃華水之意相符。南斗與東井，在天之象正相對，丑為天門，火實主之，南斗居焉。未為地軸，水實主之，東井居焉。南斗、東井，司水火於天關地軸之間，乾象取之豈無。其謂束井是河源，太陰是水，毋須是月，經東井之纏方，沃黃華之水，濯天人之容，灌溉其神，潤澤其體。因取其造化為水鍊用，非在於東井取水，必月經東井之時，河源水母二精，相感天河之源，激成黃色之水華，東井八星，正屆于天河之源，故東井曰河源，外法天地之象，內運造化之機，大而天地，小而一身，其象一也。所以水鍊內事，須當作用月，今寡有作用月者，於理實欠。或以膽炁為東井黃華者，謬。月一年十二度，經東井，故曰十二河源。《道藏》有黃華經、三五順行經、老子中經、洞玄真一經等，凡數處，累說東井黃華事，所載亦各有微異。正月十日人定時，二月八日黃昏時，三月六日日初入時，四月四日下哺時，五月一日上哺時，二十九日日昳時，六月二十七日日中時，七月二十五偶巳時，八月二十三日日出時，九月二十日雞鳴時，十月十八日丑時，十一月十五日過夜半時，十二月十三日夜半時，乃上天天人月月灌濯，容貌生光明之時，與今曆法太陰踱井日，分年年，略異同。東井頌曰：元始拔長夜，天人逐月生。或以此十二日，取黃華水作用者；或以寅加月建，數至亥上，為東井作用者；或以月將加丑時，數至未上，為東井作用者，是亦外事。今十二河源者，乃身中十二經之原也。難經八難六十六難曰：臍下腎間動氣，十二經之根本。楊註曰：臍下腎間動氣，即丹田也。在臍下三寸，方圓四寸，附著脊。馮註曰：丹田生而有形，死而無質。又引《道藏》神景內經云：丹田者，上赤下黑，左青右白，中央黃，運中方圓四寸。女子上黑下赤，左白右青，中央黃，運中方圓四寸，呼吸元氣，運行百脉。黃庭經註引玉曆經云：丹田在臍下三寸，附著脊，左青右白，上赤下黑，方圓四寸。靈寶法、靈寶畢法、王叔和脉訣註，皆如是說。正與針經灸經，臍下三寸曰：一關元一穴相對。其他諸道書所說丹田，各不相同，不可不深察也。釋氏梵語優陀那，即丹田也。今所謂兩腎中間一點明也，此□字之源也，呼則氣出於丹田，吸則氣入於丹田，我之一切氣，一切精，一切力，一切脉，一切筋，一切聲，一切志，一切智，皆從此出，言十二經脉，皆自丹田生，散而為四肢百骸也。素問難經，正文針灸經，俱無丹田二字，此丹田二字，本出道經，名曰丹田者，謂出生金丹造化之田也。昔受父母之真精，皆深深藏此，我身中冬至，亦自此深深極深處生，故曰源。丹田與任督相為表裹，直上與心與腦根通，心或微動，此中真精已先走矣。心不動，精不去，精滿神定者，其中至明而至熱。原字意與源字同，合一身而通論天地造化，則雙腎以下為酆都宮，其雙腎之間為十二經脉之源也。獨就頭上論天上造化，則頸之上有一穴，酆都大帝居焉。乃頭之北盡處，將至於頸之地，則十二河源，乃泥丸腦宮之下，猶水經乎天，而為河漢也。
　　太極祭鍊內法議略卷中竟
　　太極祭鍊內法議略卷下
　　三外老夫鄭所南編集
　　或問變食之法，曰；變食之法，全在發心廣大，必神清而凝，願溥而慈，甫契於妙，次則藉於至誠，靜定存想廣大，想之所存，即神之所存也。吾之神住，則吾之炁住，以吾之炁住，則吾之所想之形亦住，上際虛空，下極幽深，有此至廣至大之斛食，皆神炁之變化也。五廚經云：諸食炁結炁，非諸久定，結炁歸諸本炁，隨取當隨洩。又云：不以意思意，亦不求無思意，而不復思。是法如是持，此意妙哉，厥旨深哉。五廚者以本教人鍊五行太和之炁，聚而為廚，以祭諸鬼神也。五廚經，乃太上宣說變食造化之經，最為微妙，其祭鍊變食之綱領歟？且鬼神受我飲食者，皆飲食我太和之甘露也。我之造化不歸根，安得有太和之甘露耶。甘露者，乃我清淨天中真造化也。身心清淨，造化朝頂，自上而潤下者，即甘露也。身心不清淨，五行不交鍊，暫時迴光返照，腎水亦上升，然非華池流真香也。壁。如世間，雖常有雨露，非甘露也。甘露非天下太平，此祥瑞不可致，此其大異乎尋常之雨露。論至於此，其妙尤不可易言。祭鍊之時，水之功居多，萬物之生，皆以水為命，火次之，土又次之。修鍊則土為主，火次之，水又次之。關尹子謂：水火土者，即精神意也。果能圓三者而一之，此長生之所以長生。欲妙於祭鍊者，亦當圓三者而一之。今變食皆用郁羅羅□之呪，又有用三摩三摩之呪者，又有數樣變食呪。如清微玉陽祭鍊變食呪曰：唵□□嗌□哆唎□吽。今法只用靈書中篇，變食則十方虛空，尤為普遍，亦當想變食處，其食上拄天，下拄地，周遍法界。靈書中篇，乃三十二天之祕語，誦之則此食，自然溥遍於四方四維，三十二天之下。或念太一救苦天尊聖號，變食亦得。或有用小剎竿懸旛，書蘇陀末味天尊六字，則幽魂得甘美之味，今皆略云。
　　或問：太一天尊之義。余曰：《禮記·禮運》曰：禮本於太一，變而為陰陽，轉而為四時。《家語》曰：太一者元氣也，是推造化之源也。《史記·天官》書曰：中宮天極星，其一明者太一，常居也，以其北極中一星不動，故乃為眾星之主也。莊子曰：主之以太一，亦至理也。內觀經云：太一帝君，在頭曰泥丸，總眾神也。《黃庭經》云：太一流珠安崑崙，乃造化朝元之義也。度人經云：太一司命。生神章云：太一執符太一誦之以具身神太一戒觀天童經云：太一執我，皆神之稱也，非天尊也。如劉向：太一之精，是亦神也。《楚辭》：東皇太一亦福神也。《淮南子》云：太微者，太一之庭；紫宮者，太一之居；皆星主也。數有太一數，謂數始於一，而一原於太一，故曰：太一數其神，則五福十神。太一星君，即漢所祠太一也。雷有太一雷，乃月孛也。水之餘炁水屬一神，其名曰太一。諸經諸法諸書，太一二字極多，不暇盡議，惟太一天尊，太一兩字尤為微妙。天者，至也；一者，不二也。苟悟至不二之理，能守其至不二之天，則精神魂魄，悉聚而不散離種種邊非空非色，寂然不動，渾然至真，還我本然天真之一。此一者，非一之一也，乃我本然之天也。以一其眾魂不一之妄心隨心現化而曰太一天尊人之生也。耳馳於聲，目馳於色，念念之間，以萬事分其天真之一。故眾生死而為長夜之魂，悟萬化還其天真之一。故太一天尊能救幽魂之苦，此救苦經之所以曰：我本在太無空洞中也。老子曰：天得一以清，地得一以寧，神得一以靈。莊子日：子得一，萬事畢，幽魂苦爽得一，而不受度更生乎？或曰：道生一太一天尊，母乃幾於數乎？曰：總萬於一，不一於一，而還我之天於太極未兆朕之前，無形無名，非同非異，故曰太一至，於是道亦泯矣。況於數乎應化之真，不得已而有天尊之名。向之所謂泥丸宮中，亦不得已而隨眾，生心現化爾太上說。太一救苦護身保命妙經云：東方長樂世界，有大慈仁者，太一救苦天尊化身，如洹河沙物，物隨聲應其間。老君奏元始曰：此聖威德變化救生，從何而有甚劫修行令？惟願應機，為眾宣說。天尊曰：此聖在天，呼為太一福神，在世呼為大慈仁者，在地獄呼為洞淵帝君。汝是吾之炁，吾是汝之根，汝知吾知此是九陽之精，固是元始化身。然元始、老君亦尊呼之為此聖，而重其說也。太一位，號曰青華長樂界束極妙嚴宮七寶芳騫林九色蓮花座萬真環拱侍百億瑞光中玉清靈寶尊應化玄元始浩劫垂慈濟大千甘露門應化色身紫金瑞相大聖大慈大悲大願尋聲赴感太一救苦天尊，及青玄上帝四字，並是托境為喻，皆不得已立此徽美之稱也。唯人人物物，皆具是一，若人一念還一，則十方眾生悉度，故曰：爾時救苦天尊遍滿十方界。然則太一天尊，非實居東方也，東方乃天地之生炁，托言東方為現化之境，以溥生生之恩焉。太一天尊，即道也，是以難乎譬喻。或問太一作太乙孰是？曰：諸書未有用乙字者，後人恐一流於數，乃易之以乙。豈知乙之義，與一之義大不侔，當以太一為正。《道藏》諸鍊度經法，固有主於元始天尊者，然太一天尊，則為濟拔幽冥之主也。元始以一炁肇造化，而生萬物之根，太一導萬物斂造化，而還一炁之源，元始天尊開其始，太一天尊歸其終，論名雖殊，論理則一。以玉皇言之，太一天尊獨運慈悲之化，玉皇雙任生殺之權，太一天尊之妙，則在玉皇之上，其權則在玉皇之下，以此不同。
　　或問：如何曰太極鍊度？曰：太極鍊度，其始本出於靈寶法，以此法簡易，原於太極葛仙公之派，因曰太極祭鍊。猶曰靈寶鍊度，南昌鍊度，各因所出而名之。靈寶鍊度有九鍊，南昌鍊度用五色紙書符，較此則甚。鄭仲亦有多派，不可詳數。或又謂太極鍊度者，人人物物皆具一太極，一一幽魂一一亦具一太極，降本流末，遂墮為幽陰之鬼，原始要終，當還其本然之天，其受度生天之理。如此，故曰：太極鍊度。或又謂仙公以此本然太極之理，度此幽魂之鬼，上帝嘉之，因其德而升其號，授以太極左宮仙公之職，曰太極左仙公，是亦鍊度之一說。或又謂太極兩字，有一段作用，其說則謬。
　　或問南極、南昌、南斗、北斗之義？曰：南極者，上天度人不死之君主，長生之神主，火鍊之帝也。南宮者，南昌上宮，上天主火，鍊死魂成仙之所也？南斗者，上天主幽明之魂，而注長生籍之星象也。南極諸君，即自己泥丸宮以下，宮中之神。南昌上宮，又曰朱陵火府，即自己絳宮也。南斗守天盤，而有定位。北斗循地盤，而運中天。北斗屬水，生於北，曰北斗，其北斗第四衡星，正與南斗相對。《史記·天官書》謂之衡殷南斗，殷者平也。《尚書》以殷仲春之義。北斗上屬於北極紫微垣，南斗上屬於南極大微垣，兩極乃二斗之主也。南昌上宮，亦南極垣中之一司。南極、南斗、南昌，卻非一處，然皆上屬於南極。或問：白玉蟾，曰嘗疑鍊度是兩件事，不知是否？答曰：度人經云：生身受度一也。又云：死魂受鍊二也。今觀朱陵景仙度命籙文，有曰南昌宮，所攝二宮，一曰上官，一曰下宮，上宮主受鍊司事，下官主受度司事。生身在下土，以下宮主之，死魂升上天，故以上宮主之，總而名之曰朱陵火府，亦曰南昌受鍊司，其印文只用人間疊篆，方一寸三分，玉蟾之說頗當。凡道家所用尺寸，皆用天垣玉尺，乃自手中指中節文為一寸，男左女右取之。
　　一或問：東嶽受生之說。曰：度人經生神章諸經，有受鍊更生之說，有度品南宮之說，古亦未聞有送之東嶽受生之說，況已得水火鍊度之妙，而又受三皈九戒之法，理合生天，豈可使之往東嶽隨品受生，實不可違太上永度三途五苦八難，超淩三界，逍遙上清之初心也。南昌屬天府，東嶽是地司，已經天府，寧復降於地司。今當以高者立心，度之生天為上，不當度之往東嶽受生。既祭鍊後，火鈴烜赫如日，徑上泥丸，透出頂門，眾魂隨火鈴光而上，此乃度之生天法，豈不勝於往東嶽也。
　　寶錄素云：生天寶籙，初無東嶽二字，使其寶籙度之生天，送魂卻往東嶽，豈不大相背馳。如董君寶籙，有下地府受生。案之語，何其反生天二字。或謂幽魂多有業重者，豈容盡生天耶。子曰：既開太上濟拔之門，當體太上慈悲之心，但盡我一誠，度之生天，苟未然，亦得沾恩而减罪也。
　　或問：有劍訣畫界，以衛自身，意恐鬼炁相干，故嚴為備如何？曰：譬如，以恩及罪囚，而罪囚感之不暇，寧有犯我之心。親之則慰，遠之則愁，此幽冥望度之心也。以至誠攝召其來，以慈悲撫慰其餐，以五行炁完其魂魄，以水火鍊其精神，尚忍犯於我乎。特自生疑慮之心，惟恐自己精神不完耳。如其不敬，焉得無咎。或又以三光呪解鬼炁，其愚不可及也。
　　或問：存想靈官將吏，圍繞壇所，然後祭鍊如何？曰：徒爾多事。
　　或問：嬰兒乘蓮花之義？曰：黃庭經云：心部之宮，蓮舍華人之心。狀如蓮花嬰兒者，神也；蓮花者，心也。生身有形，則神托乎心，以為舍，死魂受度，則嬰兒乘乎蓮花而上升。開經偈云：不生亦不滅，欲生因蓮花，正此義。或有想幽魂乘火龍上升而去，終不若蓮花也。或謂多焚救苦經生神章中篇，冥財冥衣，乃佳。今俱略去。或欲焚化，以解釋執滯者之幽魂，亦隨人意。
　　或問：如何先焚寶籙？予曰：既是默坐，理當先焚，若是尋常法祭鍊，則當焚之於後。
　　或問：解冤釋結之旨？曰：興心發念是為惡業，則有冤讎之報。對泯心忘物，則為道本，普受解釋之深恩。我執彼亦執，我忘彼亦忘，兩邊不著於物，自然還于無，為之天冤結不待解釋，而自解釋。
　　或問：有用天醫院治病解穢所解穢，監生所監生，至於召魂送魂，則遣將吏攝召幽魂，謹送幽魂生天者如何？曰：不明自己真造化，乃謂我法力微薄。必假上天神明為之用，可謂狹劣之至。殊不知，我之五臟五行之炁相生，則彼之不待天翳而自醫。我之一心清淨，則彼不待解穢而自解。我之一念解脫，則彼不待監生而自受生。我心廣大，又無魔念，亦何必將吏攝召護送之，只看行持者，力量見識爾。如大齋醮中，繁文頗多，亦不過以外像，而表內事，使造化，果在於上天，則上天自濟拔之，又何必遺此法於下土，直待世人為之祭鍊，而幽冥始得濟拔，此人之所以中立乎兩間，而濟天地不及之功也。天地之大，我之所維，萬物之眾，我之所持，更以此十六字，再三深思之。
　　或問：鍊度法如何出於靈寶法中？靈寶者，法之祖，諸家註度人經，釋靈寶二字，皆未善。夫靈者，性也；寶者，命也；靈而不寶，則不足以壽無窮之命，寶而不靈，則不足悟本來之性，離而曰性命，合而曰靈寶，一切眾生不離性命，以此非靈寶不可以度人，非靈寶不可以生神，故靈寶法為諸法之祖。今所稱靈寶法，其神光大定之旨，亦假存想，未造厥菔，靈寶宗師亦多宗振，若能養命悟性，然後鍊度幽冥，尤為奇特。
　　或問：更誦生神章如何？生神章深益於亡者，若是朗誦，則成徒然，只念九章，不必念經序，須是依本經序謂：長齋不關人事諸塵，漏盡夷心默念，乃能生亡者之神。
　　或問：搯訣者何也？曰：訣者，竅也。黃庭經云：子為人關把盛衰，則手能握一身之造化，搯子則腎水之神盛，搯午則心火之神盛，一一有說，不可盡究。今想太一天尊，多搯卯文，謂卯屬東方，為太一天尊，極謬。卯文應肝臟，豈得為太一天尊也。
　　我之祭鍊，專主於深靜之域，開自己泰定之天，以我真造化而造化乎不通造化之幽冥也，盡不在於一切瑣屑非空以一食祭之，是以我之真，誠實意盡，傾倒於幽魂之前，而為供養。如大賢君子，對越君父，凡一字一話，皆傾瀝肝膽之辭，盡忠盡孝，俯仰無一毫愧怍，始為得之。
　　自欲追薦師長，只當密奏慈尊，普度幽魂，以此功德上資冥福可也。蓋淤師父給籙說戒，於理有礙。或他有所疑，嘗以理釋之，當以正行之。
　　祭鍊時，闢一靜室，置一淨几，小一盂飯，一小盂水，又一盂水作沐浴池，焚丹陽符投之於水，并一炷香外像，以香爐為火，以水盂為水，及先焚寶籙，外更無他物，不要燈燭，方靜打坐一更許，乃行持作用，純是以我一團精神，祭鍊幽冥，豈獨鬼神得濟，我之精神亦儒然清爽。大率法貴簡徑，則易行情心貴專一，則易感應。定中境界，與天上。神明，地下幽冥，混而為一，無不通徹。碼黃庭經云：黃庭玉女告子情，苟能深坐神光探定之中，上朝太一慈尊之際，有所未至，神明當盡告子矣。有志於道者，當終身密密行之，又决當終身永劫而行之。
　　祭鍊時，最忌性急饅爾，作用一過為塞責，非獨我之精神散亂，而鬼神只得食一看，不得食下咽，空負其一來，不飽所欲，愁，怨而去，又焉得生天乎。故正當鬼神飲食鍊度之時，須當和緩憐憫，俯慰幽魂饜妖，良久乃善。亦不可以我為生人，以鬼神為鬼界，若生分別，心彼此心執著心，則鬼神不得利益，可不戒之。靜坐則耳目俱清，身心俱忘，神炁俱爽，內外俱空，泯於深定，湛然至一，是先全我太一之天，而後度幽魂，悉還其太一之天，亦同太一之義也，一之為妙，非靜莫悟。老子曰：歸根曰靜，是謂復命。寂靜則神炁泠泠然而清，神光烱烱然而明，攝幽魂俱入光明之域，無地不燭，何罪不消。喧動則神炁慒慒然而昏，神光黯黯然而晦，與幽魂同沉於冥滯之場，我神不清，何益於鬼。《道藏》中云：凡修鍊時，須沐浴清齋，潔淨衣服，漱蕩口腹，令內外清虛，口無餘味，腹無餘葷，眼無餘穢，體無餘塵，淡泊清虛，惟道為身。此道家諄諄誨人之要言。若不如是行祭鍊，則不知祭鍊之所以為祭鍊也。
　　北斗經云：太玄之一，守其真形，非至靜至專，何以守之。靜之為樂，其妙難言，洞十方界，湛然清淨，空玄微妙，與道冥一。雖於深玄中，决不可隨一切法，一切境，一切想，向外馳走，常密密以心潛於心，乃靈寶法神光大定之妙也。幽魂入此境，而享祭受鍊，豈不異於享尋常之祭鍊，外而備飯與水，嚴於設像，內以主一存心，妙於運神，內外一致，幽明一誠，斯為得之，不可別有一毫思想。若思此一物，則冥界現此一物，毫髮一一，隨心變現，不可不謹。一切行法者，專事乎存想以鬼神，惟觀我心中所思之形像，而不睹世間見在之肉身，皆隨我心想，而為境界。故行法者，盡用變神遣將之法，存想尤當專一，或存想微差，或念慮略動，或匆遽不情，幽魂皆不獲食其食。苟悟不以意思意，亦不求無思意，而不復思是法，如是持二十字之妙，至此想亦忘矣，安得有雜念耶？非靜坐鍊神，不足以語此，祭鍊諸呪中，靈芝無根，眾化之源，一念升太清，默誦觀太無，會皈無二處，隨心自合離。如此等語極妙，五廚經全文尤妙，不可作空言誦過。凡太上一切經，一切呪，皆說人身中至妙造化，今人盡作言語誦之，惜哉。靜坐所得，與生天得道經所說同旨。默念者？當潛心於深靜之天，如蚌飲月，如蟬吸露，如蛇入蟄，如龍養珠，如龜藏息，如雞抱卵，如蛻轉丸，如蜂呪子，綿綿密密，念而無念，一心不動，百脉歸源。自然火降水升，炁定神清，泰宇發光，虛室生白，上透天界，下破地獄，空空洞洞，光明無邊，勤而無間，久而不替，鬼神境界洞視徹聞，見其飲食得濟之情，與夫受鍊更生之狀，瞭然在吾心目間，此通冥之法也。心定則通冥，神全則濟鬼，始則微有所睹，至則無所不見，冥間之事皆可扣間，特不可輕泄天機，恐貽天譴。其法實靜坐所致，若我靜定之天未純熟，則定中所現太一天尊聖像甚卑小，皆髣髴而不真，皆動搖而不定；所現祭鍊之境，亦狹隘，亦污穢，飲食亦淡薄，而幽冥亦未滿所願，其得濟亦淺。若我靜定之天已純熟，則定中所現太一天尊聖像甚高大，愈光明而極瑩，愈尊嚴而極慈；所現祭鍊之境，亦廣大，亦清淨，飲食亦香潔，而幽冥甚滿所願，其得濟亦深。我有一分靜定，則有一分靈驗，有二分靜定，則有二分靈驗；三分、四分至十分，皆然。只是以此說，密驗我心中之道力深淺，决不可執著此意。若定中歷歷見祭鍊奇特境界，亦不可執著歡喜，祭鍊畢，泯為無物，始合清淨虛無之理。此關尹子之所謂：譬如兩目能見天地萬物，暫時回光，一時不見。苟悟此理，定中復有何物可執著歡喜哉。
　　世人在道場中，雖如法行持，終不見冥界事，終不能自信，必曰：知他鬼神來耶，不來耶？若行坐鍊，一一親睹鬼神境界，見其解脫，飲食鍊度歡喜之狀，决是了了無疑。使其不悟，視之不可見，聽之不可聞，搏之不可得之旨，則又著想鬼神境界，非度脫之也。或不信，或褻瀆，或執著，或歡喜，皆為大病，必落於邪道魔道，敬之敬之。若夫初學靜坐，必苦於心不定，繁雜之念，一時頓作。切不得急欲定之，若急欲定，反不得定，惟寬寬慢慢，任之自然靜定。譬如，濁水待其清則自清，急欲澄則難澄。是故，定觀經以束心，太急為戒，或心不定，或惡境，或別境出現，當回心泯意，多多密念太一救苦天尊聖號，自然靜定。或行默朝上帝法，亦可。
　　正祭鍊之間，萬象森然，不可怠忽。既祭鍊之後，萬化寂然，不可執著，吁萬化紛紜，悉從心出。正當祭鍊之時，幽冥境界，只在我一念轉移間，竟以一點真心，反歸玄妙精誠之極，鐵石俱開，安得鬼神不受利益。度人經云：人道者，心諒不由他。可謂妙語。心真則物妙，心偽則物壞，心正境亦正，心變境亦變，此感彼應，如影隨形。我之火降水升，則一切無邊幽魂，亦各各火降水升，而造化鍊神。我持一戒，則一切無邊幽魂，亦各各持一戒，而善心發現。我忠彼亦忠，我孝彼亦孝，我不殺彼亦不殺，四戒五戒，至於九戒，皆然。九幽經說：持九真妙戒者，履鋒踐刃，變為蓮花，標名金格，列字玉清。大哉戒乎，鬼神得食，得水火鍊，度，而不得受戒者，猶造塔而欠相輪，終不成就。放不受戒，决不昇遷。鍊我之水火，生彼之死滯，即我之德行，悟彼之昏迷。我之水火不升降，則死實無更生之炁。我之持戒或未然，則幽魂無一受戒之師，幽魂之境，皆無定像。即吾之心化而為境，幽魂之身亦無實形隨。吾之想化而為體，吾之心大，則法食遍虛空界。吾之心淨，則幽魂變清淨身。吾默朝泥丸，則千萬億魂悉隨吾而生天。吾徹悟大道，則千萬億魂悉因吾而證果。吾之一心，天地萬化之主。吾之一身，祭鍊幽魂之主，鬼神所視，以為法者，其可輕乎？
　　人之飢者，以食為力；貧者，以財為力；二辦世間事，以福為力；獨天上天下，千生萬劫，冥冥之中，以德行為力。訕二界鬼神，見愈有德行者，巍巍煌煌，身形愈大，或發一善念，其人即如仙如真，如日如月。鬼神見絕無德行者，幽幽黯黯，身形愈小，或發一惡念，其人即如虎如蛇，如土如塵，人不見之，而鬼神見之。活時在外之身，固未變其形，而活時在內之心，實已變其形矣，可不懼哉。不修德行，而欲濟眾生者，如以一髮之力，欲引千鈞之石。又如盲聾者，語人以五色五音，終成謬誤。又如貧寶之人，誓欲與人千金，卒無有也。自己之飢寒尚不救，又焉能與人以富貴哉。無德行而祭鍊者，類是。三教皆以見道為主，德行為先，道家不得已而有法傳焉。有十分德行，則一分之法為十分之用。或無德行，雖欲以十分之法為一分之用，亦不可得，皆隨我德行高下之分數而為種種道術高下之分數也。祭鍊亦然。老子、關尹、列、莊，皆以見道為主；次言德行，初未嘗及乎法。今人行一切法，堅謂我得某人直下真振，作用符呪，頗異於人，竟委德行，弄法術。殊不悟，皇天無私，惟德是輔。道尚不可恃而為道，乃欲恃法而為法，誤矣。古今神仙，見道明白，德行無虧，正不待法而為用，一話一言，天地自然感應，果何法之有哉。法者，道之查滓，為世間中下品人設。豈不見，宋景公發一善言，而熒惑退舍。黃承事、王自量德行可敬，自然感動天地神明，初未嘗行法也。太上曰：寧一日持戒，為道德之人而死，不忍百歲犯戒而生。持戒者，上補天官，尸解升仙。世人雖為王公，上至帝王，脫有重罪，無益鬼神。大抵學道學仙，當持戒行，如一團玉，動靜語默，皆合正理，念念與道相應。老子曰：修道非難，奉戒難耳。能以持戒而入道者，天上天下皆重之。淫欲最為敗壞德行，損耗精神之源，絕之為上。須養太和，以實元炁，乃可鍊陽神，而度陰魂，則陰魂得所藉，而生光明。先當行忠孝，以動天地，戒殺害，以解冤讎。先立其大者，使鬼神有所欽敬，然後可以為之師法。全在陰功德行，示為表率，然後可以造化超其精神，非在區區宣讀之間，而為祭鍊也。儻或不然，饅設一盂之食，而召之餐，誦空言以從事。壁。如父母之於子，或養之而不教之，反誤其終身。今日亦餐，明日亦餐，果何益其前程哉。祭鍊之說，亦如是。今人祭鍊，幽魂只得飲食，縱行祭鍊，實未嘗拜鍊度更生之恩。行祭鍊者，精神不全，德行未備，又不得造化之妙，一次祭之一次，來十次祭之十次，至只是施之飲食，而不度之超升。至有祭之不誠者，深誤其望，愁哭於幽陰中，彼不得超度者，我無道德也。他祭鍊法，雖未盡善，苟其至誠，確乎不可拔，亦可以召近處數十遊魂故享，終不能破地獄，召有拘繫之罪魂，僅得食以充一時飽，隨即飢渴，仍留滯於幽陰間，終不得超化。以無水火鍊度之妙，莫得升南宮受更生之恩。或無火鈴透泥丸，送之上升，亦無生天之理。捨此法之外，只曰祭鬼，非曰鍊度，所以祭鍊，必用水火鍊度。
　　其祭鍊，攝召鬼神，有僅召十里內幽冥者，推而廣之，或數十里，或百里，或千里，或萬里。譬如主一鄉者，不能治一縣，治一縣者，不能治一州，治一州者，不能治一道，治一道者，不能治天下。陽問以職守為界限，遷轉則地位愈高。陰間以發心為境界，勇猛則道大彌保。道力淺者，我雖召之，而彼竟不可來。道力探者，則無所不至，無所不拔，奇哉。以彼心大狹劣，則終淪為餓鬼。若我心不廣大，則不能闡造化，廣大則十方俱攝，平等則冥陽不殊，非普大慈大悲無遮無礙之心者，不足言大祭鍊也。唯功之高者，始可主行。故曰：高功行祭鍊者，宜覽此，留心焉，則幽魂無滯迹矣。予實有望於後人，發大道心者。
　　凡欲行此祭鍊，更不問受籙不受籙，皆可行。或謂必有法職，乃可行祭鍊法，則至謬論。初欲行持時，具奏太一慈尊，申太極葛仙公外。至於祭鍊，則先一日，只用牒本府城隍主者，傳誠遞奏，轉達慈尊，乞頒旨下一切冥司照應，不須更用奏申文狀。今人或泥以為必欲處處冥司，皆當申牒，甚不知太一天尊為拔濟幽冥之主，奉勑頒行，無不奉命，何待叨叨。又況一念精專，洞達十方，速於風霆，無不感應。如董君刊本，又有攝召符，又奏昊天北極等處，酆都三茅等處，皆有申狀，不亦多事。他法得師傳授，又為之奏申，蓋有得所傳，而未嘗奏申者。祭鍊法，自奏自申，皆可行，予昔則未嘗奏申也。譬如，今之設獄者，不必白於官，但語守門者，竟入極施諸罪囚，皆無禁。或用功德牒、戒牒給付幽魂，今皆不周。當祭鍊之時，已亡之祖宗、父母，率皆先至，已托化者，則不復來。初行祭，鍊七祖幽魂，皆先受度而更生，是誠孝子慈孫薦度祖宗父母之大津梁。有志於道者，可不力行之乎？久行祭鍊，自己現世延壽獲福，他日當為南宮真仙，其功行高者，又不止於此。雖然斷斷不可恃祭鍊以為功德，或生此心反獲罪戾。今法作用，誦呪灑水，宣寶籙等事，一一並是默坐靜定，良久作用，行持先暗記得先後本末熟了，方可入定作用，庶不勞更尋本，看初行之時，當有次第，務要精專，似覺繁難，久行之後，不泥作用，自然純熟，悉就條理。今人只愛虛花，不肯務作實行，必集眾為之舉和，法事從事聲音，始為功德，誠大可惜。胡為不理會內事，不喜齋法，惟逐科儀流弊，徒以美觀悅人，竟忘其本，愈趨愈下，人反喜之。吾今純以內事的當用功處，盡命傾心化人，無華艷以悅世，必棄予說，而不行後世，豈無揚子雲耶？若論大齋醮，雖有科目之不同，其實則敷演而為之，然作用工夫，恐不如是精密微妙也。
　　昔有人一生，專行祭鍊，頗有感應，更不肯行別法治鬼神。或勸之，其人云：不可教我發殺心壞鬼神，損我一片慈悲祭鍊心。其言頗妙，鬼神可憐有慈悲心者，尚不忍見之，況治之乎。行法者，畢竟與鬼神作對，若作對必有惡心，天地之大德，曰生上帝好生之本心也。使其能全精全神於一己，有大德大功於萬物。儻發一語，儘足以化鬼神，召晴雨，何待行持諸法哉？正如至治之世，以道化人，未嘗以法治人也。終身獨行祭鍊者，生生之意，溥於無窮，既無殺心，孰能間之，一心既深，萬類悉度天地鬼神其與我化而為一矣。若能持此大慈悲心，加之以行我祭鍊內法，可謂上品祭鍊也。
　　戴君祭鍊附錄云：元始懸一寶珠，大如黍米，十方聖眾，從珠口入，維摩居士香積廚中，一盂淨飯，佛天菩薩皆得飽滿，知此可以悟祭鬼變食之說，一念可以攝眾魂，一粒可以飽眾欲，不過善推其所為而已。達人大觀，烏可自狹寶籙之數，槃言若干，非謂若干之籙，可度若干之魂，一念廣大，則太上恩光無往不燭，三塗六道，皆可超度，亦猶赦恩所及州縣罪囚，例皆疏釋，非曰一人有一赦也。苟執方拘隅，而不明通變之宜，恐上下四方之宇，往古來今之宙，滯而未化者，不知其幾，以籙計之如之何？其可盡一念廣大則吾仁有不可勝窮之用，達者不可以限量論之，其說極有理。又云：丹陽符，本名黃炁陽精洞明靈符，出道藏上清部宙字函青紫要書金根眾經上卷，本為修真之士，鍊形濯質後，仙公以祭鬼，大道一炁混成，初無散形。今取藏本為正。三符印中，九龍符命出青玄法；太一慈尊主之破地獄符，拔幽魂符，出神霄籙。其符印本無邊郭，寶籙上南斗六星，有念度人經諸君塗者，有念南斗星君諱呪塗者，有虛第三星取其火光照耀者。然祭鍊本法，不曾有呪塗之說，塗剔皆後代之師設為是祕。殊不知，虛則生，實則死。虛者，離中之象，其方應南，其行應火，南斗以之，當依本法。六星皆虛，不必拘泥念呪塗剔。眾魂入鍊畢、則皆如嬰兒狀，隨光上升，則皆踏蓮花而去。龍虎科潘法師本，亦議論末粹。然皆非入泰定，而祭鍊也。余見閤皂張君等刊本者六七，如玉陽宮刊本，則薩真人之派。玉陽寶誥，亦有數樣，相傳既遠，殊失祕旨。又有混元祭鍊，亦多樣。又有飛鍊，又有炁鍊，亦數樣。至於閉炁行鍊者，最謬。此內鍊法，乃是神鍊，大勝於炁鍊。清微法中，有紫陽祭鍊，玉陽祭鍊等法。其丹陽符，變食呪、水火鍊度呪、五行炁并諸符，與正一諸本祭鍊法，絕不相同。他本祭鍊法，或名為祭鬼鍊度經，或名經法，皆後人重其名稱耳。至於扣訪傳授，本不知其幾一一不同，莫不目之為葛仙公鍊度法。或有專主水火作用者，或有不用水火鍊度者，或有不用寶籙者，或有不用丹陽符者，或有專主給由子者，或有專主琰摩羅大將者。琰摩羅者，乃釋教閻羅王也，其說甚訛。或有專主寶籙者，或有專主黃炁，陽精，或有專主日月作用者，或有專主其他符篆者，或有專主太一天尊者，或有專主南斗者，或有專主其他種種作甩者，或有只用斛科者，或有專主靈書中篇者，或有專主九天生神章者，或有專主救苦經者，更不使作用者。至有謂仙公不用別法、只用丹陽符一道為鍊度者，或有專主丹陽符、前後用四五道為沐浴、水鍊、火鍊、變食等不使別作用者，或只用四十九椀燈斛者，或有作用以臍為生門者，或有急束穀道為閉地根鬼戶者，或有用豁落斗者，或有用遁甲八門、移易其生門死戶者，或有甩慶雲開生門、祥煙塞死戶為作用者，或有用生米為祭者，或有存想洞見、懸一寶珠去地五丈、攝幽魂入其中受度者。或有於圓光中現亡者來，舉家不問老幼，盡歷歷見亡者，解鎖脫枷，享祭受鍊，上升而去。或有用青令符，使齋主自得奇特報應者。以此眩俗為奇，雖聳動觀聽，亦非至論。余所見祭鍊默鍊者，亦數家，及寶籙水火鍊度等法，甚多甚多，不能盡記憶。有一內鍊法，不打坐，不入真定境界，但存鍊嬰兒，化為元始天尊端坐絳宮中，朗誦度人經，謂之元始天尊親行鍊度。殊不知，乃我之意識誦也，非我元神也，非真元始天尊親口誦經說法也。如上諸法，皆非默誦，觀太無之妙也。我祭鍊內法，正文昔月山高君大發所傳，此議略乃集四方之議論，加之以考究採摭要緊處，著為此文，以指初學者之路。若曰考辨異同，則非一夫筆舌所可盡述。
　　雖然千枝萬葉，未易悉論，當先論其根本所在。誠如柳公權筆諫曰：心正則筆正也。昔唐太宗以所藏良弓問於弓匠，弓匠曰：木心不正，則文理皆邪，文理皆邪，則發矢不直。又聞之大海外極際，近瀉水直入地底處，有一山，其山之形勢脉絡，皆顛倒生。此山產銅，若鑄鏡則人照之面目，及諸形像，皆顛倒。以其山形，隨海水直瀉入地底之勢而生，故其銅亦感山勢顛倒之氣而生乃爾。有到爪哇國者，曾見此鏡。舊武當山觀中，亦有此鏡。無情之弓尚如此，無情之鏡尚如此，況於有情之人之鬼神乎？行祭鍊者，當以此二事為鑒，嘗斷之曰至誠之極，天地臨之不間毫髮，豈在物焉。昔有一倅車泊舟於村落無人之境，二更後，忽聞千兵萬馬之聲，竦然驚愕，推蓬潛視之，則月白風清，間然無迹，問之眾，皆不聞。正抱疑而坐，又聞空中遠遠唱云：翊聖已過，玉皇將至。其辭甚明朗，須臾，天樂縹緲迭奏而去。臆度此地必有設大齋醮者，感格所致。翌日，往詢之，登岸半里，始有一家，乃一老子，再三詢之，謂此地素無上戶，亦無齋醮者。又問此地有秀才否？答曰：東去一里路，有一教學先生。乃迤邐前行，尋見草屋，入其籬門，見一香爐煙猶未斷，無數石子，六六成列堆於地，及見其人，即是教學先生。所言如前，其母出相待，即自入點茶，及茶出侍立，待茶畢，母辭入再坐，卻問：石子何用？答曰：某三十年前，老母病篤，無藥醫治，見說惟有羅天大醮極有感應，一時許下，即得痊可。後欲償此願，入城徧問，頗為人笑。忽得一人，與某言羅天大醮一千二百分，動是數千貫足錢為之。秀才問：做甚麼？，聞之悒怏而歸，益重憂慮，頓發至誠心願，以一千二百箇石子代還大醮。教導之暇，遠山遍尋石子，先每日得三四枚，後石子極難得，石子愈無，尋之愈確。一得石子，凡三四次洗，置淨潔處，六六為堆，雨雪之外，日日不廢，千餘日始全其數，只仗一爐香，拜一千二百拜，還一千二百分羅天大醮，昨夜拜數方畢。始悟玉皇翊聖按臨之事，惟鑒石子之醮而已，非鑒石子也，鑒其孝母誠心也。求石子千餘日，一片心，果何如？一誠之外，奚用專事拜章表，法事醮儀耶。然則法食不在器之大小，物之多寡，全在我大發慈悲，廣大濟度幽冥之心，自然道力純熟，廣大解脫而造玄妙，眾生解脫，皆廣大清淨也。昔司馬子微正睡熟間，天師聞其腦中童子誦經之聲泠泠然，司馬子微實未嘗知之，以其坐忘純熟，自己元神自然靈現。祭鍊之旨，當以二事為法，則道化不在彼，而在我矣。昔有人問祭鍊之旨於宗師，答曰：終身一意辦大道，願闡大慈悲心救度眾生，乃可行之。其次，非十年修己持戒，積精鍊神，則不可行祭鍊。其言旨哉，實以祭鍊為重事也。若曰：天上天下，玉京蕭臺，酆都泉曲等處，皆是因事，以表名寓言，而示法大而天地小，而此身一也，非別有外物也。太上只欲使人人，以彼之天地造化，歸我之性命，形神融貫，三才而一之，以反乎至道也。或泥於其所著於其見，則失其本真。吾知太上决不首肯，雖一切天地造化，斷斷不離我一身之中。然或一意執我之身實為天地造化則又差甚。列子云：誠然，天地萬物不相離也，認而有之皆惑也。其言極妙，然其通天地之妙者，直見一心之小，能攝天地之大，攝之義大矣哉。列莊書曰：汝身非汝有，天地之委形也。生非汝有，天地之委和也。性命非汝有，天地之委順也。下士執於外，中士執於內，上士俱忘其內外，惟天其天而已。此老子外其身，而身存之旨也。老君又曰：以虛為身，以無為心，無身之身，無心之心，可以守神。守神玄通，是謂道同。若如是，亦不辨其孰為天地，孰為造化，孰為水火，孰為彼，孰為我。自然與造化，泯而為一，非與造化泯而為一，則無以度之。亦本無以度之，乃所以度之也。《中庸》曰：聲色之於化民末矣，上天之載無聲無臭至矣，我於祭鍊，亦如是說。
　　鬼神之不得解脫者，只一箇滯字，執無而為有。太上之可以濟度者，只一箇化字，旋有以歸無。當祭鍊時，不可墮於有無二見之中，亦不可有分別內外彼此心。盍知祭鍊者，非大無心，不足以言大祭鍊也。鬼神雖受我祭，我以無心之心祭之，鬼神雖受我鍊，我以無心之心鍊之。至於超度之我，以無心之心超度之，實不知其有無，亦實不知有度有不度，此化之大者也，非小鍊度也。使我有心為之，雖祭之鍊之度之，彼此終不化，當與鬼神相忘彼此，我亦不知有我之身，我亦不知有鬼, 神之事，但一心盡誠祭鍊，去自然鬼神，獲不言之大利。正猶天地日月，雨露造化之恩，其大不可報者，以其雖能生成萬物，而竟莫知其所以成就之者，知之則人也，非天也。《易》曰：乾不言所利大矣哉，至妙無迹也。
　　然太上化人學道，如教小兒之行，須是逐一步逐一步，漸漸教之。若即令之大步闊行汰未有不僕跌者。以是初學行持之人，與夫祭鍊者，必於我身內作用、存想、取炁等事，以為造化。若不如是，則人必執於外、反散我之神炁，亂我之意念，化為外物矣。不假存鍊歸於自已，則不可及，其反於無為自然之前，物我一致，天人一理焉。知其他救苦經云：念誦無休息，歸心不暫停。惟其歸心不暫停，自然天堂享大，福，地獄無苦聲。你今人救度諸罪人，而不悟歸其念於自心，吾不知其將何以救苦也。歸心或作歸神，其義亦然。關尹子曰：有誦呪者，有事神者，有墨字者，有變指者，皆可以役神御氣，變化萬物，惟不誠之人，難以自信，而易於信物。故假此以為之，苟知為誠，有不待彼而然者。關尹子之言，深中道理，良以世人。信符呪，信外物，信華飾，部不信自己之天理，宜乎千差萬殊，忘本逐末，不肯回頭，只一切不著於物，虛室自然生白，即與天上天下，通為一體，始合乎清淨自然。夫初學道法之士，難於自信，易於信物，不可以進之以漸，若不借徑，焉能歸家。渡河須用筏，到岸不須船。此語非獨有益於祭鍊也。
　　古今諸法，及祭鍊法，本無高下，以人之根器不同，而自高下之，又不容不以次第論。更進一步，或設飯水，或不設飯水，不書籙，不作用，一味專主深坐久定，但精心冥冥，依次第默念祭鍊前後本文一遍，欸曲容其飲食，受鍊受戒，把籙生天，一一造化，皆隨心靈現，自然具有飲食，水火鍊生，天造化存焉。不必更用一切存想，及吹呵等事。若用之，必動五臟至深之處，損我真炁，反為滲漏之害。更進一步，的有持久大心，德行純，精神足，獨妙於真定者，自悟大道，虛無離種種，邊視之不見，聽之不聞，其中具有真身太一天尊存焉。斷斷不可，以世間音聲笑貌求之，作有太一天尊之見則謬，作無太一天尊之見則又大謬。惟當力遊至深至玄之天，以此一念，盡發大誓願，大濟度眾生之心，攝之還源，勿視勿聽，勿思勿想，離有離無，去彼去此。惟於太空，洞無聲無色之中，微微緩緩，深深冥冥，以無意之意，密密曰願，頒大赦十方極探地獄，普召五道幽魂，受自然沐浴甘露，天膳法水，水火鍊度，九真妙戒，寶線生天，只四十字祭鍊已畢。蓋於冥冥之中，運此極微之忱，無不一一充斥，盡應於十方之外，一一造化，一一境界，有不期然而自然者，又何必泥於存想作用，一切境界，以幻我自然靜定之天。此法可謂，一滴真金，淵源至化，徹上徹下，真心溥徧。謂之太一天尊之造化，固不可謂之自己之造化，亦不可其實，皆大道自然之運化也，於我乎何有哉？决不可執著為有，亦不可執著為無，亦不可執著深定為大，奇特非抱大德行之人，有至深至深之定力，又非素發大真誠，願度一切眾生之心者，决不可苟簡示為文具為之。或有毫髮之差，一則反誤幽冥，二則反招惡報，必有超詣之士，當識此法為至妙。自非深有契悟於至道，了了歷歷，心下信得大無疑，夫豈易為之。不必存上想下，自然存上想下也。不必升上降下，而自然升上降下也。以無為而為作用也，以自然而為作用也。存之於目，不若存之於心，存之於心，不若存之於理，存之於理，不若存之於無，所存孰知。夫無所存而存者，其至矣。乎過此已往，欲以祭鍊為祭鍊，竟不可得，是真祭鍊也。若以我祭鍊法，合始終精麤而論之，則先之未至於定也。必假注想以存心，終之既泯於定也。須當忘想以為心想者，偽也；定者，亦偽也。及其至也，純是真心溥此至化，豈有他哉。但純是真心溥此至化八字，卻非世人尋常之所謂純是真心溥此至化也。當深究之，當深究之。散之於事則曰法，泯之於天則曰道，以法濟之也小，以道化之也大。役於眾，則遊乎紛華之場，人為祭鍊也泯於一，則歸于造化之根。天然祭鍊也，寧不勝於人為祭鍊乎？定觀經云：定心之上，豁然無覆。定心之下，空然無基。如是則駁服於大道之域，耳目忘於聲色，身忘於物，心亦忘於道，竟於此處以無為自然，而為祭鍊，大哉，天然祭鍊也。救苦經云：自然有別體，本在空洞中。空洞迹非迹，徧體皆虛空。則何處不是救苦天尊，此救苦天尊之所以救苦也。惟恐中下根之士，不信之，不悟之，不能脫去人為夙習，而清淨之深，留心於祭鍊者，於斯二者當擇焉。有真得道之士，越格為之，又不在此論。地位未到，卻不可輕心苟簡，非獨有誤於幽冥，自己獲罪亦不小。今淺深並陳，又在人自度見識力量而為之，其庶幾乎。祭之非易也，鍊之又非易也，度之又更非易也。非有誠心者，彼則不得祭也。非有玄妙者，彼則不得鍊也。非有了徹性命全備德行者，彼則不得度也。有志於道者，必更為我反覆深思之。然太上無言，其次有言，道本無說也，昔皆不得已而有說也。於有說中，故知此法簡徑，一切虛文，毫髮悉去，莫信人妄有增益，為某處尚欠妙作甩，其處尚欠某呪語，抑此良法，實逞私說，以為賣法之地。得此內鍊法、誠為善本，今盡傾所傳所學，繕錄於前，曰：太極祭鍊丙法。不敢隱昧毫髮，一或欺天地，誤後人，誤鬼神，永失人身，永沉地獄。如不誤後人，不誤鬼神，願他日此法流通，當使一切眾生，皆獲超度。此內鍊法，普度幽苦，功德無邊，非言可紀，其間妙處，難以意言，非深定者？不足以至之。如不永斷妻妾念者，决不可入定，縱能入定，斷斷落於魔道，可．畏可畏，勿言不說。
　　或發道心於三元八節，普受狀度有姓名亡魂，欲設壇場威儀者，自使有道心人，攝行科儀法事。我則別闢一靜室，竟不干涉一毫醮事，只獨自於靜室打坐，愈久愈靜愈妙，密行內鍊祭鍊，一如上法，則內有實效，外可美觀。昔多有宗師建大黃籙，亦如此行。若必欲好看者，此法亦兩得之。
　　或曰：此祭鍊法，脫去皮毛，盡瀝肝膽，若非堅苦之士，若無精極之忱，恐未易臻此域。但我不當不大剖吾心，而盡言也。有欲行此祭鍊法者，當發重誓，立大心，超於今之所謂黃籙大醮百千萬倍之上始可。若作泛然尋常祭鍊看，則負我。負我勿謂不費一錢，豈可作大功德。若然者，非吾祭鍊法，侶既無血滴滴地，一片真心焉，足以知吾祭鍊內法之原旨乎。然子實自喜予此法，不勞乎眾，而獨運造化於深玄之中，徹上徹下，與天地同流奇哉。予邇年，盟於靈臺，誓於化人度眾生緬懷舊習給繹其說重複論之苦苦勸人而猶未信予後世失不能急#1情於示化也。或者謂我此文，須析門立論，則觀者可以類求。但其間前，或揚此事後，或抑此意，或交互錯綜言之，始終似有相及處。殊不知，分而論之，其意短，合而觀之，其意長，若析門立論，則翻為死法。
　　昔葛仙公於若耶山中，精思靜處，一旦感天上鬱羅翹，真定光光妙音，三真人從空乘鳳舉而下，授仙公以法輪經，且大讚歡開闡仙公濟度幽真之心。今天台山桐柏觀側，有法輪觀，正仙公祭鍊古邊。觀有碑，未之見，以精思靜處，而深造自已真定之光，於其光中宣自己之妙音，獲見鬱羅翹之三師，此正仙公精思所得之妙。古神仙，以精思而得道者，多矣。不獨漢天師劉根帛和伯山甫介，象左慈、葛仙公、吳筠也。大洞經、定觀經、關尹子皆論精思，自古學道行法主醮，咸務精思，曰：精其思，盡一心，窮研至道，以念入念，凝神入神之謂，精思其入道之要歟。昔葛稚川著族祖葛玄傳，所紀甚多，卻不載祭鍊感應事，謂其後八月十三日大風作，失玄所在。或又有天詔作三月三日寅時上升，皆與今祭鍊所載本末事迹不同。或云：有大威鬼王稽首長跪，謂仙公度鬼八十萬數，皆得受生，三年之後，位證大仙，後仙公上升，留祭鬼經於沖虛靖壇。今竟莫考。其文如仙公輟餐祭鬼之說，後人未至於仙公地位，豈可便學仙公，如此草率。仙公諱玄，字孝先。仙公乃上天官位作仙翁，非予幼嘗聞：昔有神仙，雪中至丐者家，見丐者凍欲僵死，神仙憫之，曰：吾呵炁為春，俾汝暖。隨覺盈室藹如深春。丐者，顏紅如醉，身暖如春，邇近林木，忽開數花，此神仙之為神仙以神仙精神充盈與道冥一故如是。即仙公以大造化之賾，普為祭鍊之大恩也。後世不論根本，而悅枝葉，非仙公之流，葛仙公以祭鍊而升仙，予恨不化得舉世人皆為葛仙公，而人不肯為葛仙公惜哉。後之學道者，望以仙公之心，庶幾無負於我祭鍊內法焉。此祭鍊說，在胸中久矣，集而成《祭鍊議略》，則庚午歲也。
　　從道家者學仙公鍊度，從佛家者學阿難施食，一有肯心，不必問其從釋從道也，均之為濟度幽冥也。惟因其所好而入焉，則其自信也，必篤其用心也，必專庶可望，其繼久始則積功，終則成道也。予始於儒，中於道，終於釋，又著《釋氏施食心法》，施食布施支說，幾二萬言。惟好事者，參錯詳觀之，其於能始終深心力行此祭鍊內法者，願護是人永無災難，願學神仙者，速成神仙，一一終當超之於至道也。獨恨予善行不逮於常人，空言無補於眾生。若我說或謬，願鬼神早滅此書，勿誤後人。越六載，所南鄭思肖書。
　　心吾馬行之年二十一，得予祭鍊內法，併以《祭鍊議略》授之，乃盟之曰：人身難得，眾生可憐，心心相授，燈燈相傳，志吾之行，盟吾之天，願天下四方，一一盡化為仙公而登仙。吾其深有望於後之來者焉，行之毋忽，厥守唯專。丙子九月二十一日，正予三十六歲前，辛丑初度之辰也。所南隱者書。
　　沈之我，年十八，知好道，頗願得我祭鍊內法，且請其要，遂出此以示之。未有太極前有一句子，乃太一慈尊，太極仙公之祖，若解俯頭仰面，親見一回，不妨於不祭鍊處，蕩蕩流通祭鍊，去其或未然，普請一看祭鍊注腳。所南隱者書。
　　道之所以為道者，與天地萬物遊於不可致詰之天。蓋未嘗有離乎道者，不以道利天下者抑末矣。道家祭鍊，實濟幽冥之捷徑，或執泥存想作用不終歸於清淨自然，乃凡俗之見解耳。非所以為大祭鍊，非我所南先生本心也。其始則以法參之，其終則以道一之，是善於化人者也。所南以儒而遊於釋老間，識見頗灑落，議論有根據，亦由乃翁菊山先生素有以成就之，故如是。菊山先生諱起，字叔起，淳祐道學君子，辛卯中秋巖天商中一書，愚俯懷大劫之茫茫，深念群生之幽幽。昔為轉所轉，不解轉無所轉，是以誓行祭鍊也。曩得所南鄭先生祭鍊內法，遂以議略求先生一一親釋其詳。先生乃俯首曲為之增訂，實非先生本意也。既得其法，始於飛神謁帝，中於鍊神度鬼，終於返照還源，森森乎，茫茫乎，如遊於六合之外。喜而告於先生，而先生乃曰：予昔述祭鍊書，實不得已，特為初機，姑誘進道。今汝之有妙可以為妙者，偽也，想也，術也，俱幻也，非道也，何足妙哉。夫大道無為，無所妙而為妙，奚假有為而為之？今汝有為也，非無為也，苟能檳耳目於視聽，絕情想於升沉，破色空於有無，超生死於去來。何者為道？何者為法？何者為術？何者為想？我且無有，況於彼哉。惟其上不見天，下不見地，內不見我，外不見物，則所謂真我者，霈然廓然，周流無窮，孰是孰非是？雖天地鬼神莫能去之。夫如是曰儒而儒，曰釋而釋，曰道而道，曰世間法而世間法，曰出世法而出世法，何所往而不由之，異而不異，同而不同，隨其所行，莫知其然而然。奚獨祭鍊若此？汝宜於無所可進處，而力進此道，當裂破言語，情識窠臼，始可謂之真祭鍊也，非世之所謂祭鍊也。眾生鬼神受如是施奇哉。愚雖不敏，請事斯語，願化同志者，相與行之，斷斷不誤人，不誤鬼神，故誓為先生流行此書，溥之於十方，三世六趣四生，眾生世界。若以法視祭鍊者，奚足以語是哉。敢以親聞於先生者，併書之。門人沈之我敬書，時至元辛卯歲。
　　太極祭鍊內法議略卷下竟
　　#1『急』字底本不清，疑是。