太上洞玄靈寶智慧本願大戒上品經
　　經名：太上洞玄靈寶智意本願大戒上品經。又名：《太上消魔保身安志智慧本願大戒上品經》。撰人不詳，約出於東晉。係古《靈寶經》之一。一卷。底本出處：《正統道藏》洞玄部本文類。參校本：敦煌P.2468、 S.6394、P.2400 號抄本。
　　太上洞玄靈寶智慧本願大戒上品經#1
　　太極仙公請問太極法師
　　仙公於天台山靜齋念道，稽首禮拜，請問靈寶玄師太極太虛真人#2 曰：弟子有幸，得侍對天尊，自以微言，彌綸萬劫，洞觀道源，過泰之歡，莫有諭也。顧玄少好神仙白日飛騰之道，心想上聖，恒以髣彿，大經微遠，妙賾難通，將稟口訣，釋我冥津，洞暢虛漠，有無都盡矣。近而未究人生宿世因緣本行之由，今願天尊覺所未悟。
　　是時太上高玄真人嘯詠步虛洞章，歡然容豫#3，耀金顏而含笑言曰：此子累劫念道，致太極玉名，寄慧人中，將獨步玉京，超逸三界，巍巍乎太上仙公之任矣。故慈心於天人，念度於後學也。常以外身而濟物，有德而弗名，玄都所銓，諒不虛矣。而謂太極真人曰：卿受太上虛皇道君之命，為其師保，亦必盡教以高上大洞之淵賾也，豈俟彼多陳乎。吾受任忝為都教之法師耳#4，至於執卷由子矣。
　　太極真人答曰：此童真之人，名刊金簡，才質清遠，景秀太上，玄微洞虛，故當為仙公之任，弘道大度者也。吾忝受教化，愧#5不足為彼宗匠，太上有命。何敢不傾韞#6哉。眾妙之統，仰賴於法師矣。
　　太極真人曰：夫道，无也。彌絡無窮，子欲尋之，近在我身，乃復有也。因有以入无，積念以得妙。萬物芸芸，譬於幻耳，皆當歸空。人身亦然，身死神逝。喻#7之如屋，屋壞則人不立，身敗則神弗居，當制念以定志，靜身以安神，寶炁以存精，思慮兼忘，冥想內視，則身神並一。身神並一，近為真身也。此實由宿世本行，積念累感，功濟一切，德廕萬物，因緣輪轉，罪福相對，生死相滅，貴賤相使，賢愚相傾，貧富相欺，善惡相顯，其苦無量，皆人行願所得也。非道非天，非地非人，非萬物所為矣，正由心耳。此對既鍾，亦難脫也。弱喪之徒，信道者少，宿命者多，不積善定念，修德其身，而欲忽德忘身，彊求外物，其可得哉，既已不克，莫不傷身矣。故有道之士，取諸我身，無求乎人，經云#8：修之身，其德乃真，斯之謂也。夫學道，不受大智慧道行本願上品大戒，無緣上仙也。子有宿命，是以見此經。其文隱祕，立信效心，然後而傳，不可妄示不信。既其不信，必發異念，異念既生，彼此獲罪，是故藏之於無，待有應為仙王者乃告焉。是時雲龍踊躍，諸天散華，飛香奏煙，山海靜波，觸類竄默，鬼鬽#9消亡，神魔降伏，五苦咸解，長離地獄，惡者反善，信順受福。爾乃命太極侍經，仙人劉文靜披雲報而授經也。
　　智慧本願大戒上品
　　太極真人曰：宿世禮奉經師，口誦身行，布施厄困，願樂三寶，君親忠孝，遠慕山水，栖憩賢儒，虛心有道，燒香散華，護度一切，修德補過，信順宿命，靜思忍情，其行也，上可昇仙度世，下可輪轉富貴，生為人尊，容貌偉秀，才智清遠，為人之道，莫不具足。夫居世富貴，笑於貧賤，今報以貧賤；居世好殺，今報以夭傷；居世絕秀#10笑於醜陋，今報以醜陋；居世聰明，不教於人，今報以頑塞；居世常康，笑於困病，今報以滯疾；居世不信道，笑於經教，今報以下愚，長與道隔；居世奪人夫婿，今報以少寡；居世誘人婦女，今報以鰥獨；居世發心為夫妻，而後不得俱生人道，死為下鬼，今#11報以本念，成於邪病也。自非大法，莫有解其宿纏而消此邪病矣。夫為父母、兄弟、姊妹、夫妻、君臣、師保、朋友，皆前世#12所念，願為因緣，展轉#13相生也，莫不有對者哉，故曰倚伏難窮矣。唯學仙道士，當兼忘因緣，絕滅生死，同歸乎玄，以入妙門。能如是者，始可與言學道之夫也。
　　若見居家妻子，當願一切早出愛獄，攝意奉戒；若見飲酒，當願一切制於命門，以遠禍亂；若見釆女，當願一切守清忍志，慕在賢貞#14，若見淫人，當願一切除棄邪念，翹心禁戒；若見婦人，當願一切忍割浮華，樂道自娛；若見真人，當願一切履信正化，日入法門；若見眾人，當願一切推仁無爭，懷道安世；若見善人，當願一切時刻存念，仰軌其道；若見惡人，當願一切弃凶即吉，不犯王法；若見貧人，當願一切損身施惠，後受大福；若見富人，當願一切救濟萬物，世世受祿；若見貴人，當願一切承其教旨，悉合#15典訓；若見賤人，當願一切勤修匪懈，各得所為；若見帝王，當願一切奉仰王道，孝如父母；若見宰相，當願一切受其教制，四方歸仁；若見兵甲，當願一切各念仁心，天下讓賢；若見王子，當願一切日歌太平，係國承家；若見賢人，當願一切履行其德，道為世宗；若見法師#16，當願一切明解法度，得道無為#17；若見栖山道士，當願一切悉見法門，速得昇仙；若見教化，當願一切親受聖教，皆為淵博；若見聖人，當願一切尊禮侍見，諸國並瞻；若見仙人，當願一切真道悉成，飛昇天堂；若見城郭，當願一切嚴整修飾，以道為基；若見大國，當願一切歸崇慕德，若水注海；若見小國，當願一切知止虛沖，安其所居；若見市朝，當願一切帬賢雲萃，悉弘正道；若見靜觀#18當願一切功德巍巍，天人得志；若見齋戒行香，當願一切道德日新，庠序雅正；若見誦經，當願一切盡入法門#19咸聞妙旨；若見經教，當願一切各各受讀禮習，普行#20教化；若見樓觀，當願一切洞觀十方，無所億藏；若見高山，當願一切立德如彼，無復退轉；若見大海，當願一切智思無量，輔成家國；若見栖憩茂林，當願一切安居自在，廕庇含識；若見好學，當願一切得成師宗#21養徒敷教；若見淨手，當願一切常執經書，無時蹔輟；若見善口，當願一切耽詠洞經，日新不厭；若見動足，當願一切超步三界，飛行上清；若見靜止，當願一切滅景停真，安閑空寂；若見飲食，當願一切棄累入淨，存得道味；若見大藏，當願一切除其灾害，施為福田；若見疾病，當願一切以道自安，免此苦厄；若見死喪，當願一切學道常存，濟度三塗；若見畋獵，當願一切不為始終，免無間罪#22；若見夷狄，當願一切得生#23中國，不生邊境；若見少年，當願一切及時學問，遂成學名#24；若見老病，當願一切以道攝生，不更衰耄；若見三光，當願一切普明靈曜，闇冥即消；若見雲雨，當願一切惠澤盈溢，無所不宜；若見素雪，當願一切常居潔白，逍遙自在；若見靈風，當願一切韞懷披散，德流遐邇；若見淨水，當願一切洗垢清虛，平等其心；若見名香，當願一切受玆芳淨#25，眾穢蕭然；若見好華，當願一切樂敬諸聖，相好具足；若見車馬，當願一切得道無為，乘鳳駕龍；若見絃歌，當願一切骯經歎法#26，以道娛樂；若見福食，當願一切無不飽滿，世享天廚，德流生人，如水歸海，宗廟胤長，常居貴盛，世與四輩，俱生王家；若見散施，當願一切禍滅九陰，福起十方，德如山海，莫不興隆，七祖生天，子孫賢忠，富貴巍巍，所欲皆從，學道飛仙，駕雲乘龍。道士坐臥，常願我等，四大合德，同體道真，長存玄都，師友自然，濟度十方，天下受恩，逍遙無為，洞觀妙門。
　　禮經祝三首
　　真人口訣云；侍經仙童玉女聞此祝，皆歡悅而佑兆身也，是大經悉用此祝而禮拜矣。若冥心禮經者，亦心祝其文，乃上仙之祕祝也。
　　樂法以為妻，愛經如珠玉。持戒制六情，念道遣所欲。淡泊正氣停，蕭然神靜默。天魔並敬護，世世受大福。
　　鬱鬱家國盛，濟濟經道興。天人同其#27願，縹緲入大乘。因心立福田，靡靡法輪昇。七祖生天堂，我身白日騰。
　　大道洞玄虛，有念無不契#28。鍊質入仙真，遂成金剛體。超度三界難，地獄五苦解。悉歸太上經，靜念稽首禮。
　　此戒名智慧隱經道行本願上戒寶真品，太上虛皇傳太上大道君，道君傳太微帝君，帝君傳九微太真，太真傳太極大法師，及傳太極高仙王公，不告諸中仙矣。千年三傳，若無太上金簡仙名者，亦終不與此經戒相遇也。道士運會，脫有得之，當祕而奉焉。太上仙童十人隨侍#29視戒，營護弟子之身。時有賢儒、信道男女，兆不得閉絕於聖文矣，若本命、甲子、庚申、八節日，齋而誦一徧也。
　　太極真人曰：學昇仙之道，當立千二百善功，終不受報，立功三千，白日登天，皆濟人應死之難也，施惠其人尤善矣。學道當令眾行合法，廣建福田，發大慈之心，動靜常起道意，能如是也，吐納服藥，佩符，讀經，精思，終身不倦者，豈有不得仙乎。人無此德，服藥佩符，讀經齋戒，故終命而不驗矣，學士明思要言。
　　太極真人曰：立三百善功，可得長存地仙，若一功不全，則更從一始，而都失前功矣。常有其念在於心膂者，則是也。子導人作善，即為善功矣。
　　太極真人曰：常念嘯詠#30，經行大慈，先人後身，揚善化惡，斷絕眾緣，滅念守虛，心如太玄，唯道是求，始謂能言神仙之道也。
　　太極真人曰：吾昔受太極智慧十善勸助功德戒於高上大道虛皇，世世宗奉，修行大法，度人甚易，此自然之福田也。太上以普教天人，今各得本願，始入法門#31，長存無為，不更十苦八難，罪對罷散，地獄休息，三官寧閑，世世榮樂，咸脫羅網，後生安泰，天性恬然，所願隨行，其戒如上，以傳賢信。
　　十善勸戒曰：勸助禮敬三寶，養法師，令人世為君子，賢孝高才，貴巍巍，生為人尊，門族昌熾。
　　三寶者，謂道經師也。能養生教善，行為人範，是名法師也。
　　戒曰：勸助治寫經書，令人世世聰明，博聞妙蹟，恒值聖世，見諸經教，能誦章句。
　　戒曰：勸助建齋靜治#32，令人世世門戶高貴，身登天堂，飲食自然，常居無為。
　　戒曰：勸助香油以濟眾乏，令人世世芳盛，香潔光明，容眸絕偉，天姿高秀。
　　戒曰：勸助法師法服，令人世世長雅，逍遙中國，不墮邊夷，男女端正，冠冕玉珮。
　　戒曰：勸助國王父母子民忠孝，令人世世多嗣，男女賢儒，不更諸苦。
　　戒曰：勸助齋靜讀經，令人世世不墮地獄，即昇天堂，禮見眾聖，速得反形，化生王家，在意所欲，玩好#33備足，七祖同歡，善緣悉備，終始榮樂，法輪#34運至，將得仙道。
　　戒曰：勸助眾人經學，令人世世才智洞達，動靜威儀，常為人師。
　　戒曰：勸助一切布施諫諍，令人世世壽考富樂，常無怨惱。
　　戒曰：勸助一切民人除嫉去欲，履行眾善，令人世世安樂，禍亂不生，病者自愈，仕宦高遷，為眾所仰，莫不吉祐，門戶清貴，天人愛育，神魔敬護，常生福地。
　　此戒名太上智慧勸進要戒上品，皆大智慧經上卷所言也，法傳太極真人，以#35治道行矣。兆有宿福，值見此文，祕而奉焉。妄示不信，禍及見世，死為下鬼，閉於地獄，旋轉五苦，後生失人道，毀經戒者亦然。
　　太極真人曰：人行之惡，莫大於嫉殺貪奢驕淫也。若此一在心，必伐爾年命矣。挾之#36以學神仙者，不亦悲乎。
　　太極真人曰：道德五千文，經之大也。是道也，故通乎天地人，萬物從之以終始也。上士受誦為太上仙王，中士受誦為飛仙，下士受誦轉輪#37聖王家，不經地獄，常生福國，命過之時，天帝雲車迎其魂神，安處福堂也。此度人無量#38，不可具言也。
　　昔有婦人，受誦是經，夫恒慍怒之，終亦不退，婦遂白日昇天，夫死入地獄，受考歷歲，婦飛、行看之，令讀道德經，今當見救。時天人飛下，太山府君即呼問之，其具答：常#39為婦人所教，禮於是經，婦人升仙，我故緣昔恩求救耳。府君曰：子本雖不學，要是常#40禮大道，敬信經法，令可送著福堂，給其廚食，千年汝當生人中，可受誦是經。男人曰：我若得生人道，必宗受是經，以求度世。卻千年，生人中，年十三歲，始好五千文，從師受誦口訣，高才聰明，國王禮聘不就，乃白日昇仙。其先敬經，賢妻相度，緣此宿恩也。
　　昔有賢明道士，齋於靜室，不能得中食。時俗姓男女#41，敬樂大法，感此道士忍饑而誦經，日日為設中食，時往聽經，道士哀其敬信，以經#42傳男子女人，教以口訣，各誦之萬徧。太上龍轝下迎，白日昇天。此例甚多，非可悉記也。凡人雖不能學仙道，皆得受五千文禮敬，以致无為之道，在世保延性命，家門安樂，死徑生天堂，不更三官地獄囚徒中也。其訣在信好，則此大福可坐得矣。大洞真經，太上洞玄隱書寶經，不可傳凡人也，皆必是能學仙之士，所當修誦焉。若輕傳於凡夫者，將與七祖父母同幽於地獄，更五毒之考矣，慎之慎之。
　　太極真人曰：世人之惑也，而遠其先人，並競事鬼神，及殺生以求生，去生不亦遠哉。生時不修善治身，忍割可欲，死方厚葬#43其骸骨，不知魂魄已更五毒，幽囚地獄，苦惱三塗，輪轉五道也。生世無幾，而聚斂財寶，無有足時，為己重擔，福盡罪至，身死名滅，財寶四散也，若疾風之扇塵矣。道士持齋燒香，清掙讀經，天下之盛事也。而不欲見，見之如不見矣。聞巫師鬼語，皆傾產厚禮奉之也。持齋靜漠而致福，巫師歌舞而招禍。禍之及也，彼我魂神俱致考罰，殃對無已，往返三惡之道，其苦難脫#44。罪竟後生，或墮六畜，失於人道，設使還人中，當為下賤矣，或六根不具，或形質醜陋，體炁臭穢，唯男唯女，頑癡可惡，為眾所棄，流弊世間，至死饑寒。其人也，皆受先世罪對，而從六畜中來，始還人道故也。若於今世忍苦甘貧，悔往修來，趣求奉法，以自解脫者，亦見世漸報，來生將受大福，當生富貴侯王之家，相好具足，容貌端偉，光華灼爍，眾見心歡，慈仁信好，高才宏略，欲男欲女，在我本願也。念尋善友，為因緣知識，自當冥
　　會，皆來為兄弟子孫，所以世世賢孝，展轉相生，乃無絕矣。故曰倚伏因緣，孰知其極也，又云子孫以祭祀不輟#45，此之謂也。
　　太極#46真人曰：玄素之道也，古人修之延年益命，以致長生矣，今人為之，消年損命，以招早死矣。可復怨術邪，罪自己也，不亦悲哉。
　　太極#47真人曰：夫學道之為#48人也，先孝於所親，忠於所君，愍於所使，信於所友，言而可復，諫惡揚善，無彼無此，吾我之私，不違外教，能事人道也。次絕酒、聲色、嫉妬、殺害、奢貪、驕怠也。次斷五辛、肥生、滋味之肴也。次令想念兼冥，心親清虛也。次服食休根，奉持大戒，堅質勤志，導引胎息，吐納和液，修建功德，忍人不能忍，割人不能割#49，行人不能行，居人不能居，衣人不能衣，食人不能食，守人不能守，學人不能學#50也。道行如此，乃可鎮以靈藥，餐於雲芽，尸蟲沉落，穢漏消滅，三宮滌盪#51，五臟安閑矣。將長齋久思，靜詠洞經，耽味眾妙，兼以丹液也。能如是者，豈有不得昇仙之道乎。
　　天尊告太極#52真人曰：若其不修人道，君親不忠，耽酒好色，殺伐貪殘，驕奢自恣，欺誘賢良，借貸不還，少已有如此之行矣，長不能革，使心夷然，而欲懷之，以齋戒學道，希肉飛之舉，弗亦哀乎，弗亦哀乎。斯人也，將長處地獄，履於五毒，刀山劍樹，湯火炎燎，煮漬五體，求死不得，饑則食鐵，渴則飲火，出臨寒冰，傷肌切骨，方付三官，謫役山海，擔負土石，鞭笞考對，備經三徒五道，往返十苦八難之中，其苦無量，不可具言也。
　　太極#53真人曰：是人也，乃不如外學凡人#54，奉修仁義#55，敬信道德#56，唯善而從矣#57，任化來往，在時遷易，逍遙域內，清淨自適，命過亦入福舍，不經囚徒，或為鬼神也。後生人道，不失本願，轉得信根，賢聖結緣，穢累日盡，終入仙道。
　　太極#58，真人曰：患人得全人道也，而不修德養性，以全於命矣；患聞經也，而不信矣；患信經也，貪財而不受矣；患受經也，而不講誦矣；患講誦也，而不修其事矣；患修其事也，而不恒其道矣；患奉師也，而不終其身矣；患服藥也，而未應中息矣；患道行不備也，而誇求昇騰矣；患靜齋讀經也，處幽山而不堪其憂矣。此十患在人之身也，若不戒之，身無濟理。所以云：有大患者，為我有身#59，斯之謂矣，可不思與，可不思與。
　　太極真人傳經說法演戒竟，歌三徒五道苦痛，歎其辭曰：
　　三才及萬物，倚伏各有齡。終始待劫數，福盡天地傾。往返於五道，苦哉更死生。展轉三徒中，去來與禍并。
　　大賢慎玆戒，忍性念割情。愚夫不信法，罪痛常自嬰。吾念世無已，今故重告明。若欲度斯患，歸命太上經。
　　罪福不由他，諒自發爾身。大賢故閉口，欲絕諸惡緣。滅念歸兼忘，倚伏待長泯。弘道以安世，終當見正真。
　　淫嫉為禍首，滅身之至患。含養如此輩#60，恐必致夭殘。知惡而不革，豈是道所安。懷毒日齋直，令我發長歎。
　　宿命有信然，弱喪謂之無。皆欲眼前見，過目則言悠。大賢明道教，慘慼愍頑夫。依依念子苦，勤勤令我憂。
　　人命已消盡，亦猶膏中火。四大蹔相遇，五物權時假。盛年當勤學，趣求存吾我。福盡身神散，冥冥地獄下。上聖畏是故，尋道度斯禍。
　　學仙行為急，奉戒制情心。虛夷正氣居，仙聖自相尋。若不信法言，胡為栖山林。
　　大賢樂經戒，受之為身寶。就學恒苦晚，治身恨不早。比當披幽賾，倏忽年已老。執卷吸爾極，將更死痛惱。吾故及弱齡，棄世以學道。
　　太極真人曰：吾昔學道時，受之於太上虛皇，奉而修之，遂成真人矣。道士若欲受吾大戒品文，師先讀一過，以示其心也，其必是學仙之士者，當賫信詣師門，乃#61對齋三日，念道思戒，然偉傳矣。此戒至重，各各有威神部護其人，慎哉，慎哉。
　　仙公曰：此大戒施於學仙道士也。好尋世間非常，萬物皆當歸空，盡是法，可緣之度三徒之苦，以得道也。遇之者，子宿願也。受宜從之，勿不勤修。仙公以元正之日受戒，而作頌曰：
　　幽名山以靜漠兮，眄峻石之岑岑。素雪翳乎前庭兮，勁風肅於東林。對天尊之容與兮，耽冥賾而散拎。愍世人之墮罪兮，悲念之不去心。背經戒以信邪魅#62兮，棄齋靜而美酒音。輪五道與三徒兮，經地獄之幽沉。斯苦痛之可言兮，更死生而難任，唯道德之濟物兮，豈#63待困而不尋。
　　仙公告弟子鄭思遠曰：吾少遊諸名山，履於嶮，在禽獸之左右，辛苦備至，忍情遣念，損口惠施，後身成人，懷道安世，恒修慈愛，念道存真，無時敢替也。齋直一年而未竟，其冬至之日，天真眄降，見授大經上仙之道。天真令我大齋長靜，按經施誦，次而學之，遂成真人矣。吾昔所受經道，太上所貴也，非中仙之所學矣。歷劫以來，常傳上仙，仙公仙王仙卿，不但我也。吾先世與子同發此願，施行善功，勤積不怠，致玄都有仙名，今相為師友，是以相授耳。吾去世也，將有樂道慈心居士，來生吾門者，子當以今道業，事事一通付之，法應世世錄傳也，皆是我前世與彼有宿恩，因緣使然也。子以一通依科傳付弟子佳者也。若無其人，一通封付五嶽名山矣。此太極真人口訣，子祕之，慎之慎之，時思之。
　　太上洞玄靈寶智慧本願大戒上品經竟
　　#1 案敦煌P.2468抄本（以下簡稱敦本），此經題名作「太上消魔寶真安志智慧本願大戒上品」。此名與宋文明靈寶經目、靈寶中盟經目、齋壇安鎮經目之著錄相近。
　　#2 靈寶玄師太極太虛真人：敦本作「太極法師真人徐來勒」
　　#3 容豫：敦本作「容與」。
　　#4 「耳」 字據敦本補。
　　#5 「愧」 字原作「故」，據敦本改。
　　#6 韞：敦本作「蘊」。後文中「韞」字，敦本亦皆作「蘊」。不復出校記。
　　#7 喻：原作「諭」，據敦本改。
　　#8 經云：敦本作「道言」。
　　#9 鬼鬽：敦本作「鬼魁」。
　　#10 絕秀：敦本作「絕易」。易，言貌美也。
　　#11 今：原作「或」，據敦本改。上文「下鬼」，敦本作「鬼神」。
　　#12 前世：敦本作「先身」。
　　#13 展轉：敦本作「輾轉」。後文皆同此。
　　#14 守清忍志慕在賢貞：敦本作「守情忍色，志慕在賢」。近是。
　　#15 合：原作「令」，據敦本改。
　　#16 法師：敦本作「沙門尼」。當係佛徒所改。
　　#17 得道無為：敦本作「得道如佛」。
　　#18 靜觀：敦本作「靜寺」。
　　#19 盡入法門：敦本作「盡上高座」。
　　#20 普行：敦本作「普見」。近是。
　　#21 師宗：敦本作「儒宗」。
　　#22 不為始終免無閒罪：敦本作「不為罪始，終入無為」。上文「畋獵」，敦本作「魚獵」。
　　#23 得生：敦本作「賓王」，近是。下文「邊境」，敦本作「邊地」。
　　#24 學名：敦本作「盛令」。
　　#25 受玆芳諍：敦本作「受姿芳盛」。
　　#26 歎法：敦本作「敬說」。
　　#27 其：敦本作「期」，近是。
　　#28 契：敦本作「啟」，近是。
　　#29 隨侍：敦本作「隨傳」。
　　#30 常念哺詠：敦本作「常念齋笑詠。」
　　#31 始入法門：敦本作「妙入道門」。
　　#32 靜治：敦本作「靜寺」。
　　#33 玩好：敦本作「玩服」。
　　#34 法輪：敦本作「轉輪」。
　　#35 「以」字原作「及」，據敦本改。
　　#36 挾之：敦本作「協之」。
　　#37 「轉輪」二字上原衍一「生」字，據敦本刪。
　　#38 無量：原作「無數量」，據敦本刪「數」字。
　　#39#40 常：敦本作「嘗」。上文「具答」，敦本作「具言」。
　　#41 時俗姓男女：敦本作「時族姓男子」。案「俗」字當作「族」為是。
　　#42「經」字據敦本補。
　　#43 厚葬：原作「殯葬」，據敦本改。
　　#44 難脫：敦本作「難說」。
　　#45 不輾：敦本作「不讓」。
　　#46 #47 #48 #49 敦本無「太極」 二字。
　　#50 「為」字據敦本補。
　　#51 割人不能割：五字據敦本補。
　　#52 學人不能學：五字據敦本補。
　　#53 三宮滌盪：敦本作「三官調暢」，近是。
　　#54 敦本無「天尊告太極」 五字。
　　#55 凡人：敦本作「凡賢」 。
　　#56 仁義：敦本作「人道」。
　　#57 道德：敦本作「道經」，近是。
　　#58 「矣」字據敦本補。
　　#59 為我有身：敦本作「及我身也」。
　　#60 輩：敦本作「害」。
　　#61 乃：原作「及」，據敦本改。
　　#62 邪魅：原作「邪鬽」，據敦本改。
　　#63 「豈」字上原衍「更」字，據敦本刪。