洞玄靈寶丹水飛術運度小劫妙經
　　經名：洞玄靈寶丹水飛術運度小劫妙經。撰人不祥，約出於南北朝。靈寶經目著錄未出。一卷。底本出處：《正統道藏》洞玄部本文類。
　　洞玄靈寶丹水飛術運度小劫妙經
　　太上大道君曰：元始天尊言，景光併國大天下劫運盡，其景無蓋，其光無底，不可安止。日月不能照，列辰不能紀，無上無下，不可依逮，其數難窮。
　　道言：無上無下，彌綸運會，輕至於歷無，淪入於空玄。二者同號，思議遼寂，迴而復同，竟而玄圓，上鐘於絕頂，下入於微塵，左達於蒼浩，右通於萬川。大羅蓋列，斗絕接冥，玄都元君，靈運旋隱，巨嶽巖谷，翻然盡并。六度既修，梵行雙處，登諸天關，天跡遼豁，虛無湛根。小運流周，運度開元，諸天輪轉，炎度會期，諸地應數，亦俱輕翻，天高無極乎洞原。天以騫樹，正為網紀，地以人鳥，住乎炎煙，小劫運來，上造高天，從天運度，不絕幽門。於是眾靈記注，名曰天地數交，小劫已交也。元始天尊度此輪轉已交之數，凡三十六萬劫時，行名為小天風度，小劫交也。大天者，有三千九百六十天，包於十方諸小天。其天各治真人，各有十方真人，三百年一過，旋行此騫樹及人鳥山，竟名日小天運度交小劫周也。真人從今天中出之於大天。大天有三千九百六十天大劫，景光真人禮行此天畢，名為小劫運度周也。
　　元始與景光真人言：天有百億大天，地有百億洞天。一天三十六萬劫，年行同盡，名為小天。其天有大洞鄉真人。小劫運度周時，還其立，罡宿五斗七籍□□始成，日月朗明，天元新治。其時玄度出化，經道流應，有太靈紫元夫人從靈耀天中出，從女飛天人十許人，遠尋玄度。爾時正在五嶽，鎮此炎煙，清蕩灾禍，止伏諸凶。天人見玄度，應於十絕虛空中作禮。
　　夫人言：往昔上古劫運未交時，天尊太真已見，玄降其辭，演上古靈寶經部屬卷數，藏之於大洞玄鄉中。有仙骨者，見其經文。後有太極真人，未得道之時，常居世問，遊山採藥。年七歲，遊行至九十歲，不殺眾生，常修世間諸經，老君道德眾經為業，通微內究。神真普足，遊行所至，不問幽山深谷，林森巖岨，絕澗之地。後於武人山洞中見元君，得道之跡遺，八素交帶真文妙經，《太上洞玄靈寶小劫運數妙經》。學者自當授子，令和天地運數，交會百億數盡，玄度復降，恐大數欲至，何可過哉，小劫見也。
　　元始與玄度真人言：數隨百六，生於末運，其時有仙骨之夫，吾自教之度身之法。學者當以常求過炎灾，度煙厄者，當學三洞妙經，置立靈寶齋法。若在人問者，當立高座寶蓋，華燈香机，朝禮一日六時，日中一食。若遠棄世務，在山林幽谷，齋法獨立之道者，長齋唯嚥氣吞丹，常以立坐，左手迴北極星。言：某甲月吉時良，堅立福田，願北極太上度某甲形。閉氣三呼，六時行此，自得道真。天運小劫交時，玄度真人以此祕文九符度之。
　　元始言：九符者，九章也。應太上九策文，受靈寶佩此九符水文，是洞玄靈章文也。誦詠經時佩身。丹書素籙迴符，給囊請帶之，以去小劫交，祕之也。
　　元始天尊演太上洞章符九章
　　演太上洞章符第一
　　演太上玄章符第二
　　演太上靈章符第三
　　演太上寶章符第四
　　演太上玉章符第五
　　演太上九章金音符第六
　　演太上玉音三十九章符第七
　　演太上生神章符第八
　　演太上九淪化隱章符第九
　　祕符文者，
　　太上洞玄隱策者也。學者佩之於身，常詠此九章音，真道自降。
　　元始天尊言：三素者，紫素、黃素、白素是也。今各為太上洞玄靈一真人，三素合為三真人，恒統領今治也。
　　經言：靈寶法師建齋法服，法裙以黃布為裙，內著泥丸繒。泥丸繒其法上著青橫幅為帔，黃絹為巾。寒夏不改易道，常以此為法衣，常有神男玉女衛之。
　　經言：法服者，若山林幽隱，建立齋法，其裙褐巾被等皆以鹿皮製之。
　　然不得與世人同齋，若在世學者當按經言，不得服山學法衣遊出人間，人間衣不得入山林。且亦違經犯戒，諸天大真觀看威儀失法，為魔王所笑，正神不感，玄真不臨。前上古之時，太妙天真人未得道之時，奉修靈寶法，不按儀注，以山學法衣遊出人間，真道垂成，於此為一國王家齋，遂為此法衣犯戒敗真道，後作五嶽真人，今故在世間。天地小劫數盡，此真人得一登劫仞，從此真祕戒敗天地九過，度小運訖十，其運欲周，真人方且遊行靈嶽，未得上登十絕，從此法衣不按儀科所為也。學士慎哉。天運小度若訖十者，此真人還得為十方數中真人隱也。
　　經言：又有一法師修學洞玄齋法，故未絕跡，在世供養寶經，治戒修道業，已積時矣。誤著世間法衣入山，遂不得道也。其時復有三玉女，衣九蕀繡被，紫絲為帶，頭作三環角結，上著蘭生繡巾，足著交龍九文之履，手把運度靈幡，燒丹合九色和香。遊戲笑言：天運欲盡，誰解之哉。於此有一上古仙人，見此玉女，如非常人，因頓首作禮，玉女初不看視，謂言：君是上古賢君，何忽禮乎。玉女因起，彷徨不安，又有二玉女復來，手各持一卷妙經，言曰：紫微夫人使我持此八條，出自天中，不與世人相接。經文祕，不出於此。
　　景光真人論數天地大小劫畢，恐其後無復種民，因造作小劫運度，謂契已可過為真者，修學祕之。八節日投玉簡用也。
　　景光真人造種民超劫頌
　　旋行過已周，禮涉無為空。上至靈雲宿，下入淵微宮。宅圓方平上，思惟寶室鄉。度數不乃多，天運素言遠。時茂元成官，八極常往反。三者同一契，禮化來何晚。六合來往至，世祚長高大。金馬光精盛，其言將運泰。誰跡智慧塗，念思元中外。網紀一時盡，百六數交會。周流三素見，天帝之所尊。過去不成種，天地運將翻。何緣得過之，仰念靈寶言。感應可度灾，握節詠玉篇。
　　景光真人時在運度之際，告此頌已，方召風伯諸天小天天真來會，運期數盡，更造立諸小天。真人今分形，作十天大天尊，遊觀五濁靈寶十極真人，今正教化經法得真者，當作此十方真人。其文今雖未得，白日飛騰，見法後轉輪，往作小天真人也。
　　元始天尊言：小劫者，真人三圓竟天，天數交地，地數普會，名為小劫運度者也。其時諸天日月星宿皆自滅絕，諸地梁綱無有根宗。爾時三景真君化度眾小聖未得真者，特恐今運周也。言昔往有玄度一人，本從九潛空微中生，自然而化，光澤顏如少童，持八部太上元洞清靜靈寶二素真經，八部下登告五嶽，鎮往灾生禍，至安定炎煙乾坤演坐八卦建錄，授與太極真人者也。開三賢遊戲觀者，運度所以過爾。一玉女持一卷鎮炎泣川小劫玉字，言授晨鄉天人夏禹者也。可為眾天教大災之時，以往過也。上古仙人今作太極，主得仙者記名跡也。
　　經言：真人從無堯之前，受重羅天玉女鎮炎注煙小劫妙經，於今淪教度身之法。其經也：
　　流周迴，綱紀滅，山海藏，威神至。去復來，日月食，魁＠化，今已至。
　　元始天尊言：太玄有六戊，遼清蕩作，應輪轉無極，教觀虛遐，登高上，峻嶒無崖，十絕無立，浩浩空＠，冥劫移度，五星不備，宿倒罡翻，運周數終，日月無光，陽澤不和，時應失氣，乾坤漏泄，五嶽淪沒，福地汎岡，得過陰凉，汇合為曩者也。三界飛行，其時人民都悉無餘，諸天大真於此鍊過骨合道者，記名黃素，如是度數盡空洞，洞合為空而立大鄉，嚮於十絕無崖也。北極過去未來大數，并於大數，入於徵空，數空造虛，其號難窮。
　　大羅真人言：道可言道，非可常論。記言為名，亦可非名，可謂隱乎。處下三者歸於虛，大者入遼豁，細者達無幽，潛行空鄉內，煒燁峒宮裹，四瀆為洞門，曩宅是鍊仙之大鄉也。
　　元始太極真人、玄度真人，於小劫洞門演出運盡之道，以記洞之鄉山，山有洞天，洞天有四門，是大洞門也，至此門，學自得過也。
　　太上大道君曰：元始天尊言，大小劫運盡，期度將至，道君故自言生名異流，種類相乘，高者居其上，下者還其底。大者反歸止，一元為其圓，小者定入於細，元在內中。分形而生，或處高下，或入大小中生，或根立而生，或胎妊懷而生，或朔復而生，或變化自然而生，或在虛無無氣而生。初不見形影，淪幽而生，諸如此類，各有福應，並從變化，皆隨本由。其數盡，未若有福應多者，其度不絕，隨類始生，若立根生者，益其光好。與樹七寶之籙生在靈寶國七寶林中，眾仙大聖時往觀照，大小劫盡，周而更化，得為人道中。修學文旨，自見眾真，靈寶光耀，普懸十人。若是胎化者，前生福重，得生胎中，有形有體，魂魄結神，自然上皇之辭。元始天尊、高上老君，於玄都上鄉玉京少室，演出太上洞玄靈寶三十六部妙寶上經。其時高上老君以有元虛之筭壽，無極之數。未至上皇，世運輪轉，祚祿欲交，鬱儀代謝，結璘旋行，高昇劫仞，星辰分破，列宿更始，五嶽變化，易更方鎮，四瀆蕩除，海成山嶽，水成巨石，蝖飛蠢動一切眾生，成而倏忽度如三十二萬種民。元始老君演出五千文道德上下中經，三洞真文、眾要妙經，教化後學。其辭曰：
　　白石公，空姓也。於人鳥山，奉受學法四十萬言。因停此山，建齋立直，菜素中餐，悔念罪福，開度一切，求脫厄世，得見太平。朝禮諸天，拜謁十方。仰謝玄真，羅梵眾天，八種音聲，燒香然燈，誦詠旋禮，十極念法，思惟次遣浮邪，論講至妙，積學六百歲，還玄都武人山北室中。復學二百年，太歲甲午五月二十四日，靈寶應見，忽有七寶飛天人十二人，乘飛雲之輿，從九玄臺下，即號位迎太虛元君，白石空洞真人，飄然飛登，上造九霞，教化眾仙，學真仙之術法。至太皇元年九月十日，有龜山王夫人，來受八生元錄上經八卷。赤松子其年十月五日受大洞寶章三十六部妙經，三洞真科道德要戒於玄都寶城山中，破金投魚，蛟龍結鉤，登壇盡一寶信為質。用飛雲錦百尺、玉札二枚、金龍二口、魚一雙、劍二十四具、白素四十尺、五方明鏡以度其文。時羅梵眾天八種音聲、作三契頌，受學遂得真仙之道，說領劫仞玄洞宮，名日空洞元一君、太光君、老君、太一君所居鄉邑，於無崖無淵細微象監魔羅，於大千三洞，本有太素真科，靈衣寶科至妙也。一曰空洞真衛、大洞齋法、素靈讚經為頌，作羅天玄音洞齋法，玉京山經步虛頌，梵天音洞神齋法，八素陰陽經，中夏音大洞齋法，絕跡崖隱，遠遯世人，長齋服食，咽元充氣，不參世間。非其服食長齋流延，不同為講。十方上聖天尊觀人善惡，名曰高上至真玄妙齋法。建齋獨立之道，太虛元君於人烏山奉受太上洞玄梵天威儀羅天大戒，悔謝億曾祖考七世父母生死罪福輪轉胎化之厄，願得長居無為，燒香燃燈。日中一食，晝夜六時悔謝前後以來玄祖父母，咸得上登天堂，化生十方，與玄都同行。誦詠三洞真文，當爾之時，靈寶真人雲光降，十極飛天人神男玉女各十許人，羅梵眾音七寶光耀煥爛玉京之中，誦三契羅天頌。十極真人各頌一契，梵天頌飛天人神男玉女共贈詩一篇，太虛元君即下座禮拜天尊，因奉受詩云：章靈妙高真，元君以為勝。太虛元君於玄中答詩一篇，竟奄然不見。眾真所向，白石公學得真也。
　　高上真人羅天頌三契
　　一。
　　六度生梵跡，至真出虛玄。空洞嚮靈霄，仰秀十極賓。形受奇妙相，遼遼造登賢。執節侍營枝，被褐靈寶晨。解散飛雲結，耀光照羅天。通身黃金體，頸有七寶圓。足躡蓮華行，旋遊十極問。玄都邑玉京，自然赤字文。玉訣非常音，法輪是真言。妙哉高上教，道建五千文。眾經歸首目，豁落洞玄真。德合超然去，塵俗緬飄因。
　　二。
　　鬱鬱空洞鄉，岧岧天寶臺。漻漻眾真降，萬劫為一期。子抱玉真經，吟詠過三灾。五苦一時迸，七祖化無為。上造紫微官，元籙方寶持。太虛非為遠，合鍊吐邪疑。軀精濁損次，朝禮高上師。
　　三。
　　玄洞空中去，虛虛豁無嚮。羅天生洞宅，十聖俱齋景。五嶽得安鎮，四瀆慧受象。重飛普銜無，蠢動無算等。九真還丹錄，飛行造玉京。萬劫倏忽間，億載在須頃。超度眾根難，流霞登濛隴。
　　四。
　　道非道，非常道，名非名，非常名。空非空，非常空。玄非玄，非常玄。故知道玄虛空，名自妙也。彌綸至濯，遼豁無窮，上包大羅於無崖，下入無淵於細微，亦象監魔羅於大千，魔羅難察大羅。寶真言高上演教，眾真勸化，天靈寶玄經，至妙之祕文，度智三十二萬種民，三一蕩除，百官開度，演出真文，以化下愚，承奉禁忌，自蒙度脫。苟無其質，亦免地獄之灾。道有五千文，至真妙經，此為一文。大洞三十九章，名為一文。洞玄靈寶真文玉字羅天上經，此是一文。三皇內音，名為一文。龍飛九道，名曰得道之跡。學士熟看五千文、洞玄真文、大洞三十九章。此經從元始以來，祕之金闕，至于上元，經道欲行，掃除清濁，戒人罪福，通悟流俗，至道不遠，安在太空。大洞三十九章，本三十九言，高上老君演作三十九篇，以授素黃太虛元君空洞真文。積學一千六百二十四日，眾仙歸仰，真道遂成。空洞真人瞻觀六度，復演出大劫一卷，教化眾仙，至經高妙，莫歸於本。太真真科、高上科法、太素真科、太虛元君空洞真祕、靈寶玉字、洞玄真文，初生三十九章，玉字所演三十六部妙經，經文淵微，出自道言，諸天真人宗奉赤書，觀於梵跡。所以真人曰：學大乘之業，禮拜玉字，洞玄真文，位證高真，上名梵錄，十極真仙，展轉超證，本為空洞。真人亦為十方真人，佐理十天，梵天名十極真人，至真羅天音是名為道。
　　東方無極世界虛中之虛妙相真人寶光世界開度虛中一切頌一契
　　高嶽絕幽嶺，中道有妙言。羅天空洞章，飛造登九玄。
　　足躡雲綱行，俯眄上皇真。奉戒昇虛無，吟詠靈寶篇。
　　南方無極世界空中之空無上真人靈光世界開度空中一切頌一契
　　虛真是玄真，至道無為尊。元氣訅虛寂，龍倒朱鳳翻。
　　惟採秀瓊芝，奉戒入雲門。飛羅戲龍虎，願結前世綠。
　　西方無極世界玄中之玄太浩真人素光世界開度玄中一切頌一契
　　紫微玄中玄，獨立體自然。瑞相七十二，頭光五色圓。
　　煥爛照十方，飛雲散香煙。叉手向梵天，得見無極篇。
　　北方無極世界無中之無玄錄真人玄光世界開度無中一切頌一契
　　靈耀空中嚮，高妙何為遠。玉晨非質器，灾害以旋反。
　　金門五苦經，胎鍊永以斷。流珠向上宮，億劫豈云晚。
　　東北方無極世界玄州上鄉真人開度玄州上鄉無極一切頌一契
　　藹藹洞林肅，芬然昇太霞。鳴玉服天蔭，雲氣鬱嵯峨。
　　赤界眾道眉，長生為辟邪。奉嘯黃庭籙，得道還度家。
　　東南方無極世界彌劫真人淨羅天中開度世界一切頌一契
　　仰觀劫仞鄉，玉京玄中虛。巍峨赤松子，上造如太霞。
　　遊沈過眾生，太一乘雲輿。少樂高尚法，七祖生天居。
　　西南方無極世界無量真人鬱羅世界開度無量一切頌一契
　　耀光出大洞，真神何徘徊。左顧龍銜轡，右眄虎吐威。
　　朱鳳交觀集，螣蛇登大魁。九宮生八卦，十極遊太微。
　　西北方無極世界化生真人波羅光世界開度波羅一切頌一契
　　飛步躡上官，七元長生道。願樂一世人，騰身避苦惱。
　　削除百曾罪，徊轉造五老。定名玉札篇，咸念長自保。
　　上方無極世界億億之劫上皇真人九光靈寶世界開度元中一切頌一契
　　太霞觀曾微，絕嶽幽中嶺。巖選交洞鄉，玄州眾仙并。
　　遊行三周過，更鍊易光象。還期十極真，雲行登玉京。
　　下方無極世界筭數養生真人太一金光世界開度算數一切頌一契
　　歸道妙中真，梵天有靈篇。虛無演玉字，用以教後賢。
　　真人不見形，和光氣洞塵。玉札奉上皇，願以賜要文。
　　十篇十方真人造齋用燒香謝文，步虛詠明燈祝燈祝願，別出眾經。
　　太虛元君於是虛皇五年七月七日，下遊戲眾天，看觀善惡，見羣精魔鬼，交逸天下，橫害良民，強絕人命，太上高遠，三清廣大，千妖萬邪，假作正真。風雨水旱，不應節卦，元君出現於人鳥山，演出《洞玄真文玉訣妙經》，分作三十六卷，威儀法式，安鎮五嶽，以察天靈。今作十表卦，人鳥山浩洞太鄉玄洞室中，玄尊至寶中教，有仙骨之類，當見其文，隱學思惟，奉行其科，世間供養別法，世經所紀三十六部妙經，白石崆峒真人受三十六萬言，本有三十六卷，號曰三十六部尊經，有三十六卷，言字無定。經卷首目，出大洞大小劫本業妙經。其中字天音百神內名是也。今出學法所修太虛元君演出中品妙經。
　　太虛元君曰：經道欲見，學者精情感至，十位真人使飛天自授篇目，日更新妙，勤修得真道。
　　飛天人神男玉女頌曰：
　　浩浩清霄藻，渺渺玄元阿。沈紀放自然，妙度九天羅。
　　絕跡空氣靈，千劫不為多。精光普朗瑩，洞徹照一軀。
　　玉皇高尊降，解脫百曾憂。
　　高上弟子太虛空洞真人頌曰：
　　煥爛無崖跡，曠豁虛寂鄉。俯眄紫微臺，因緣俗形象。
　　手持洞章文，相與戲玉景。天尊飛登真，釋散脫世網。
　　真人曰：道有太上清淨元洞真文玉字妙經，太上清淨元洞玉訣，羅梵眾音妙經，清淨飛行九元洞妙經，清淨飛行七生化度元洞妙經，清淨元洞靈章上經，清淨元洞輪轉五道真上經，清淨元洞玄輪上經，清淨元洞三十六壘眾音真經，清淨元洞鳳止妙紀洞真道跡妙經，清淨丹水飛術胡語妙經，玉文威儀祕經。
　　大度真人無極丈人，於劫仞鄉日演出丹水飛訣法，授與紫微王夫人，夫人作禮奉受。十方真人於此同被極空洞大靈章，天道真文三十六部妙經，梵音目錄竟，真人等信受奉行。
　　丹水飛法用藥十二種
　　絳陵珠子　口訣是丹砂。
　　白馬玄通　口訣是石鐘乳。
　　玄微通身　口訣是白石英。
　　紫度炎光　口訣是紫石英。
　　黃丞徹身　口訣是硫黃。
　　玄命益算　口訣是太一禹餘。
　　流英月精　口訣是雲母粉。
　　青戊還精　口訣是白术。
　　却毒溫身　口訣是細辛。
　　枯道冬華　口訣是茯苓。
　　丹侍　口訣是巨勝。
　　延年度命　口訣是黃精。
　　已上各二十四觔。
　　上藥十二種，各各自治。檮藥必使精好者，去人問長齋一百二十四日。銅臼擣之，草藥各五萬杵，石藥各十萬杵。治都成，并合，以銅臼白蜜先和，檮十二萬杵，藥半成以來，水銀十二石著銅釜中，銅蓋蓋之，白石英調作泥，泥鼇，鼇作兩口，屋覆，勿使俗人鳥雀雞犬見之。薪用栢葉為火，復水銀消盡。藥成，陰曝百日，開之出著金銀玉器中。服之齋，可服十二丸，如巨勝大，即飄然飛登萬階，十方真人眾天真人服丹水飛術所得真也。
　　太上老君養生觀化十方，觀愚戒頑，出妙文授教眾天大度真人、羅天法師。玄極太真以文法表顯諸天十方靈空，真人以嘉平二十三年九月九日，遊劫仞玄都，登觀玉景人鳥，奉謁太極，朝禮太度真人。竟，謂問求法下愚，纏綿邪濁，未敢上陳。枯骨含元之始，輪轉胎化，誤生人道，腐臭骨肉。比蒙靈澤玄降，啟拔有心，靈尊高妙，養育群生，普度一切。此參真妙，蝖飛蠢動，咸脫三惡道，靈尊未賜枯骨真文，願見其旨。因起作禮，經步七天許。時大度真人湛然不應，忽有龜山王夫人從紫霞宮來，從玉女十許人，至劫仞。夫人笑曰：有何請求，真人難之。道有玄真上讚丹水飛術妙經八條，玄錄要文正道畢矣。夫人因塗炭叩頭，苦請玉女共爾。須臾之間，真人出文，見授此十方真人，亦於此得文。修學今得十方靈寶真人也。
　　洞玄靈寶丹水飛術運度小劫妙經竟