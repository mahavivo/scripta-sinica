太上洞玄靈寶護諸童子經
　　經名：太上洞玄靈寶護諸童子經。撰人不詳，約出於唐宋。勸人誦經召十方諸善童子護衛。一卷。底本出處：《正統道藏》洞玄部本文類。
　　太上洞玄靈寶護諸童子經
　　道言：天地父母，日月五星，運黑自然。凡人居世，命屬北斗，七星三台，輔弼華蓋，本命星官，元辰真君，二十八宿，南斗北斗，東斗西斗，眾星官屬，天地水三官，河姑織女，天河星眾，一切神仙。世間男女立身濁世，出入門戶，衝突天狗天河、惡星醜宿，致有刑尅。三煞六害，禍釁相仍，豈知趣向。若能虔心祝誦，降福流恩，使諸男女，或求嗣胤，或保長年，普謝眾靈，皆如是願。身中七傷六害，胎娠元辰，應是迍灾可倚，十方諸善童子，重賜威光，為除厄難，保壽延生。
　　道言：道能生成，道能育養。七神童子者，是中天北斗七星之精炁也。凡人蔭在胎中，七月之時，下降人身，開明九竅，記於姓名，便屬管係。一曰天蓬，二曰天內，三曰天衝，四曰天輔，五曰天禽，六曰天心，七曰天柱。
　　道言：諸善童子，各乘飛雲七明之車，五綵之衣，從十方神仙兵馬七億萬眾。常在人間，分身變化，或長或短，或男或女，執符把籙，檢校罪福善惡因緣，男女年命長短。人能知之，不死長生。若諸世俗夫妻男女，命隔星河，身居樓閣，或男女有隔越之難，橋梁不通，滯在三十六星河之畔，夕被天狗所隔，曉為地狗所越，眷屬咨嗟，憂惕無路，但當虔懇燒香轉經，謹請七元真炁童子，流恩降福，為度灾厄，放赦男子女人，得過星河，孤神不犯於孩童，河母無侵於幼稚。男女成立，身命延長，南斗添益筭之符，北斗落死籍之字。父母安泰，各保吉昌。
　　一請東方九炁天中九神童子，為諸男女度脫春三月所有疾病，三刑四殺，七傷八難，河神侵撓之厄，悉令消散。二請南方三炁天中三神童子，為諸男女度脫夏三月所有疾病，三刑四殺，七傷八難，河神侵撓之厄，悉令消散。三請西方七炁天中七神童子，為諸男女度脫秋三月所有疾病，三刑四殺，七傷八難，河神侵撓之厄，悉令消散。四請北方五炁天中五神童子，為諸男女度脫冬三月所有疾病，三刑四殺，七傷八難，河神侵撓之厄，悉令消散。五請中央一炁天中一神童子，為諸男女度脫四季之內所有疾病，星河浸撓，三灾九厄，悉令解除度脫。
　　道言：汝等善男子善女人，但當讀誦此經，則令五神童子，及十方聖眾，即來擁護，降福消灾，滅除罪咎，即說頌言：
　　一切空無本，皆先稟運炁。有識即非識，無留亦無滯。
　　名字居多眾，混然積年啟。仙度甚久遠，得一歸真理。
　　遊經無定方，權應非一體。皆由此經得，歷劫自澄洗。
　　歸依太上經，壽筭得長存。吏兵常擁護，禍去福來臻。
　　爾時，北斗七星童子、五神童子、十方諸善童子，其數如沙塵，委炁聚功德。將來五濁世，七傷與六害，自然歸正旨。天地陰陽炁，周匝輪迥轉。長育於人民，司馬定命章。萬神唱恭諾，更無有留滯。男則志聰明，女則質端惠。妖患不能生，終天保慶裔。如此至心誠，歸命太上經。
　　太上洞玄靈寶護諸童子經竟