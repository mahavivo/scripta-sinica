太上飛行九晨玉經
　　經名：太上飛行九晨玉經。撰人不詳，約出於東晉南朝。據《無上秘要》引文，此經原為《太上迥元九道飛行羽經》中一篇，徒分出單行。一卷。底本出處：《正統道藏》洞玄部玉訣類。參校：《上清河圖內玄經》、《洞真上清太微帝君步天綱飛地紀金簡玉字上經》。
　　太上飛行九晨玉經
　　太上大道君告北極真公曰：吾昔璇於北天，策駕廣寒，足踐華蓋，手排九元，逸景雲宮，遨戲北玄，逍遙朔陰之館，賞于洞毫之門，盻璇璣以召運，促劫會以儛輸，歎萬物之凋衰，俯天地之長存，乃覺九星之奇妙，悟斗魁之至靈也。夫九星者，寔九天之靈根，日月之明梁，萬品之淵宗也。故天有九氣，則以九星為其靈細；地有九州，則以九星為其神主；人有九孔，則以九星為其命府；陰陽九宮，則以九星為其門戶；五嶽四海，則以九星為其淵府。五九參列，綱維無窮，制御天宿，迴轉三辰，調理四五，致天地得存，萬品之所宗，神仙之所憑。夫天無九星，則無以為高清；地無九星，則無以為至靈；人無九星，則九孔不明。上帝兼之以通真，神仙憑之以得成，五行乘之以致度，萬物禀之以得生也。天清地靜，則九星煥明，天激地否，則九星翳昏，璇璣召劫度之期，天關運五行之氣，輸空洞之大輻，促九天之應會。是以神光轉灼，玄監萬生，傍行越位，以告灾祥。天地所以有大運之交，百六應符，皆九星緯轉數終，所以陰陽勃蝕，二氣否激，天翻地覆，九海冥一，金玉化消，毫末不失也。悉九星之所迴，璇璣之所促。明天地之用，玄綱之妙，得其中則有空常隱步，藏景逃形，變化三辰，萬物立成。黑點隱淪，二十五名，其趣幽微，秘不下傳，上有九晨華君，中有九皇夫人，魂精魄靈，皆九斗之威神，吐煥七曜之光，流映九天之門，洞朗幽虛，無毫不彰也。其星陽芒則為流金火鈴，陰芒則為豁落七元，皆高上之靈策，元始之威章也。龍飛尺素之訣，隱諱口口之中，列帛華晨之下，羊瘍禮天以招真，則玄光曲照于盟場，九晨下降於靈宇，夫人懽悅於寢席，玄斗記名於隱書。有知此道，存之便足以免大劫之會，度洪灾於甲申也。修之二七年，便得晏鴻翮而騰翔，斥紫霄而升晨也。此玉清之上道，不比上清之中仙也。玉清則上清之高真，上清則太清之高神，太清則飛仙之高靈。凡行玉清之道，出則諸天侍軒，給玉童玉女各三千人，建三七色之節，駕紫雲飛軒十二瓊輪，前導鳳歌，後從玄鈞，六師啟路，飛龍翼轅，其位准高仙，列圖玉清。行上清之道，出則五宿侍衛，給玉童玉女各一千五百人，建紫毛之節，駕飛雲丹輿，前吹鳳鸞，後奏天鈞，玄龍啟道，五帝參軒，位准上清左右位卿。行太清之道，出則五帝侍衛，給玉童玉女各八百人，建五色之節，駕龍輿飛煙，前嘯九鳳，後吹八鸞，白虬啟道，太栓參軒。故真中有高卑，玄中有階次也。玉清之道，玄遠絕邈，不比中真及飛仙之徒。九星上法玄映之道，吾昔受之於元始，于今七億萬劫，經天地成敗，方品衰滅，而其道獨存。今猶修之於雲景之上，而不能忘之於時節者，意玩此道高妙，愛樂夫人接遇也。况來生始學飛晏之舉，而不知幽尋步空之法，何由得披重霄之門，觀天地之始終乎。既無此道，與九晨乖域，夫人絕遊也。徒有玄名帝錄，超卓高騰，正可得策駕雲龍，游盻五嶽，但不死而已。如此望踐斗魁，旋步華晨，騰景玉清，當未有期也。子方當匡御劫運，封掌十天科簡玄錄，理判神仙，宜受此法，以綜萬生。今出相付，子祕而修焉。
　　九晨真人曰：行飛步之道，先一日沐浴齋摩，是日於中庭布星圖，隨斗建也。北向長跪，燒香於玄冥星下，叩齒三十六通，閉眼存歲星在左脇，太白星在右脇，熒惑星在頭上，辰星在臍下，鎮星在心。
　　次覆衣九星，先舉左手屈於頭上，如斗勢，存陽明星在左手掌中，陰精星在左肘上，真人彎在左乳上，玄冥星當必，故燒香於玄冥星下，而啟事因心而應天明也。丹元星在右陛上，北極星在右膝頭上，天關星在右足胚上，輔星在臍下，弼星在頭上。畢，微呪曰：
　　衣天斗，戴金巾，乘魁剛，入斗門，朝真人，拜華晨，二十八宿，覆絡我身，乘空步虛，飛升肩然。畢，咽氣九過止。
　　次舉右手，如斗勢，臨頭上，存陽明還右手掌中，陰精星右肘上，真人星在右乳上，玄冥星當心上，丹元星在左陛上，北極星在左膝頭上，天關星在左足胚上，弼星在左月上，輔星在右目上，畢，微呪曰：
　　我乘天剛；步九元，履斗魁，行飛仙，得天心，萬神權，隱形藏景，變化萬端，敢有干試，收繫斗門，掃除不祥，正真明分，左煥火鈴，右輝靈幡，威光萬里，嘯命立前，玉帝所呪，靡不如言。畢，咽氣十六過止。
　　次乘斗，旋行斗星之外，步斗魂魄。從天樞星上對陽明，次登天璇、天璣，以次周於隱元，往反三過畢，於隱元星上歌三洞飛空章，而登陽明也。便立思夫人形象，如左也。
　　第一天樞星，則陽明星之魂神也。天樞星威而不曜，光而不照，潛洞太虛，圍九百二十里，對陽明星之西北門。其星則號元斗宮魁精玄上真皇夫人，姓明通，諱甖玄，真名上精，頭建飛雲華頹之髻，餘髮散至腰，衣紫黃青三色之裯，帶九鈴之綬，口恒吐青氣之光，以注於腸明星上，以明星之煥也。修飛步之道，當思夫人姓諱形象，然後呪，則魂神澄正，明星懼悅，天光洞映，使魂影俱飛登晨也。并足上天樞星上，對陽明星，左手撫心，右手指陽明星，叩齒九通，咽液九過，閉氣三息，而微呪曰：
　　天妃九星，凝氣結真，七曜纏絡，號曰玉晨，上建華蓋，下躡斗魁，身乘天機，飛步瓊軒，魂精魄靈，與形合仙，保元日月，天地長存，隨運變化，夫人齊連，上升九天，浮景自然。畢，閉氣三息，次左足躡天璇，進右足與左足并，通氣。
　　第二天璇星，則陰精星之魂神也。天璇星景而遠映，照而不煥，潛洞太虛，圍五百五十里，對陰精星之西門。其星則號玄斗宮虛精上玄皇夫人，姓玄鏡，諱鬱勃光，真名金歸，頭建飛雲華頹之髻，餘髮散至腰，衣飛錦羅裙鳳文錦被，帶靈飛紫綬，口恒吐黑氣之光，以注於陰精星上，以明星之暉曜也。修飛步之道，當思夫人姓諱形像，並足上天璇星上，對陰精星，左手撫心，右手指陰精星，叩齒九通，咽液九過，閉氣九息，而微呪曰：
　　北玄皇靈，九上開清，玉華潛映，緯絡紫庭，今日飛步，萬道通明，魂魄澄正，安附我形，無使飛翔，同升北星，上噏玄精，飲以玉泉，變化九微，保命天靈。畢，閉氣三息，次進左足躡天璣星，次右足來并，通氣。
　　第三天璣星，則真人星之魄精也。天璣星猛而不顯，暉而不曜，潛洞太虛，圍七百七十里，對真人星之東南門也。其星則號上精宮靈妃元皇夫人，姓常明，諱化雲，真名流爓，頭建晨嬰寶冠，衣飛雲明光錦，帶六山飛晨之綬，口恒吐黃氣之精，以注真人星上，以明星之曜也。修飛步之道，當思夫人姓諱形象，并足上天機星上，對真人星，右手撫心，左手指真人星，叩齒九通，咽液九過，閉氣十二息，而微呪曰：
　　靈妃元皇，九星中真，上理璣度，總監諸天，下試羣方，璇景紫煙，是日上吉，黃道敷陳，潤流九外，曲灑我身，飛行禹步，上入帝晨，與皇同眉，永享劫年。畢，閉氣三息，次進左足躡天權星，進右足與左足并，通氣。
　　第四天權星，則玄冥星之魄精也。天權星微而隱，隱而同映，潛煥太虛，圍八百里，對玄冥星之東門也。其星則號綱極宮上靈神妃華皇夫人，姓開生，諱運明，真名嬰關，頭建七稱之冠，衣緋羅鳳文之，帶金真玉光，口恒吐赤氣之精，以注玄冥星上，以明星之煥曜也。修飛步之道。當思夫人姓諱形像，并足上天權星上，對玄冥，右手撫心，左手指玄冥，叩齒九通，咽液三過，閉氣三息，而微祝曰：
　　神妃上靈，號曰華皇，安鎮華蓋，北上之宮，左侍玉女，右衛靈童，道引七精，九暉之光，為我致真，飛步天剛，使我魂魄，俱升帝堂。畢，閉氣三息，次進左足躡玉衡，進右足與左足并，通氣。
　　第五玉衡星，則丹元星之魂靈也。玉衡星大而嘿，踊而不煥，潜洞太虛，圍七百二十里，對丹元星東北門也。其星則號紀明官北上金蓋中皇夫人，姓元方，諱神武，真名勃，頭建紫晨飛華之冠，衣九色之，帶神虎玉文，口恒吐白氣之光，以注丹元星上，以明星之暉也。修飛步之道，當思夫人姓諱形象，并足上玉衡星，上對丹元星，右手撫心，左手指丹元，叩#1齒三通，咽液三過，便閉氣三息，而微呪曰：
　　皇華中妃，上元所居，九斗吐暉，精煥八竭，流煙鬱勃，散靈朱廬，使我魄靈，天地同符，形魂俱升，駕空策虛，玉光緒絡，丹軿紫輿，飛行北上，參受隱書。畢，閉氣三息，次進左足躡闓陽星，進右足與左足并，通氣。
　　第六闈陽星，則北極星之魄靈也。闓陽星朗而潜照，暉而不煥，洞微太虛，圍七百七十里，對北極之下開北洞之門也。其星則號紫極宮安上晨華元皇夫人，姓王元，諱根華，真名冥會，頭建玉晨進賢之冠，衣飛青羽褥，帶流金火鈴，口恒吐綠氣之精，以注北極星上，以明星之曜暉也。修飛步之道，當思夫人姓諱形像，並足上闓陽星上，對北極星，而左手撫心，右手指北極，叩齒三通，咽液五過，閉氣五息，而微呪曰： 
　　九天上帝，黃華之宗，運轉璇璣，總輪八方，使我飛步，躡紀天綱，反覆交并，三五縱橫，通靈八微，羽衣玄黃，龍輿玉景，飛行太空，長享眉壽，天地同功。畢，閉氣五息，次左足躡搖光星，進右足并，通氣。
　　第七搖光星，則天關星之魂太明也。搖光星則光轉空洞，迴旋天關也。潜煥太虛，圍九百里，上對天關星之南門，下對北極星也。其星則號運天宮玉華靈皇夫人，姓度元，諱終會，真名啟光，頭建飛華頹雲之髻，餘髮散至腰，衣七色夜光雲錦之裙，九色錦帔，九天威靈玉策，口但吐赤氣之精，注天關星上，以明星之大光也。修飛步之道，當思夫人姓諱形像，并足上播光星上，對天關星，而左手撫心，右手指天關，叩齒九通，咽液九過，閉氣三息，而微呪曰：
　　天地迴轉，七光大明，旋輸九氣，上應玉清，中有夫人，號曰華靈，玄映九外，無毫不生，是日良吉，飛步紫庭，使我魂魄，安附身形，變化空洞，出幽入冥，天地同輸，萬劫不傾，保仙上元，九晨齊精。畢，閉氣七息，次左足躡洞明星，進右足并，通氣。
　　第八洞明星，則輔星之魂精陽明也。洞明星則光迴諸天，總輸上宿，流暢太虛，圍九百九十里，上對輔星西南門也。在天關之上梁，北極之陽芒也。其星則號空真宮太明常皇夫人，姓幽昇，諱無韻，真名空變，頭建飛雲華頹之髻，餘髮散至腰，衣飛羅文，帶九光之綬，口恆吐青氣之精，注於輔星之上，以常陽大光也。修飛步之道，當思夫人姓諱形像，并足上洞明星，上對輔星，而右手撫心，左手指輸星，叩齒九通，咽液九過，閉氣三息，而微呎曰：
　　三五飛行，天地開張，九元迴綱，合紐上京，天真散靈，萬道溢昌，夫人曲映，是日吉良，飛步斗魂，旋行玉綱，頭戴華蓋，足履常陽，璇戲三清，變化萬方，保仙自然，享壽無窮。畢，閉氣十二息，次左足躡隱元星，進右足并，通氣。
　　第九隱元星，則弼星之魂明空靈也。隱元星則隱息華蓋之下，潜光曜於空洞之中，圍九百九十里，上對弼星之東南門也。其星則號元寶宮空玄變靈上皇夫人，姓冥通，諱萬先，真名常陽，頭建飛雲七稱玉冠，衣青文錦裯，帶九光夜燭，口怛吐黑氣之精，注於弼星之上，以明煥隱洞之光也。修飛步之道，當思夫人姓諱形像，并足上隱元星上，對弼星，而左手撫心，右手指弼星，叩齒十二通，咽液一過，閉氣一息，而微呪曰：
　　上步天綱，飛行羽門，出入三生，逃身隱淪，變化形影，千合萬分，神安氣鎮，鍊度仙魂，舉體同飛，衣服錦裙，流鈴交落，身佩虎文，嘯咤五帝，策駕景雲，上造北辰，朝謁皇君。畢，閉氣一息止，還并足上天樞星上，單步往反三周，不須復存思呪說也。步斗魂事畢，存呪止。初登星一過行之爾，往反三過畢，還立天樞星上，向陽明星而歌，誦徘徊遊行九晨羽章三篇畢，便登綱上陽明星，上行飛步也。羽章詞如左：
　　雲綱落天紀，九斗翠玉虛。紫蓋重霄嶺，玄精朗八嵎。上有九晨賓，吟咏隱與書。飛步遨北漢，長齡天地居。
　　控轡玄羽臺，飛行九元所。洞虛深幽邃，雲綱乘空舉。下有採真士，仰照玉晨府。三周陽明上，九迴入洞野。高步登帝尊，長歌龍飛語。
　　玉霄映北朔，瓊條翠隱柯。空生九靈臺，煥精曜太遐。天關運重冥，劫會屢經過。乘我羽行駕，飛步織女河。保靈空常化，永忘天地多。
　　此三章，出玉清上宮，諸九陽玉童、九華玉女，皆恆歌誦之於華晨之上，以和形魂之交暢，啟靈真於幽關也。
　　凡修飛步七元行九星之道，無此歌章，皆不得妄上天綱，足躡玄斗也。犯之九星則執子魂魄，閉於斗綱之下也。令人猖狂失性，嗔怒妄興，不出三年，無不喪身。非道不欲使人得仙，而人不能明道淵源耳。如此豈可不詳而行焉。九星則九天之根，玉清之明精，九魂則九星之明靈，人徒知步七星之妙，而不知九星魂魄之至靈也。非七星不欲運人上斗，而人身魂神畏斗星之靈魄，不敢隨人而騰空也。欲修飛步之道，宜知斗星之魂魄，九皇夫人內名空常之隱訣也。而按圖修行，豈當不得飛登北元，上謁華晨者哉。但此道高妙，玉清寶祕不行，中仙鮮有得者。知其法則九星內映，夫人降席，斗魂感悅，則共擁兆而昇入九元之內宮。
　　陽明星，天之太尉，司政主非，上總九天上真，中監五嶽飛仙，下領後學真人，天地神靈功過輕重，莫不隸焉。星圍九百二十里，皆琉璃水晶，中有玉樹青實，金翅之烏棲宿其上，自生青精玉芝，食之一口，壽九萬年。星有九門，有四光芒，皆燜照九億萬里中，上有青城玉樓據斗真人，號曰太上宮青城玉樓九晨君，姓上雲，諱法嬰容，字董洞陽搖天槌。頭建九晨玉冠，衣青羽飛裳，手執斗中玄圖，坐玉樓之中。有玄名玉錄，當得知九晨君內諱。知者玉晨下映，明星玄降，修其道飛行太空，升入九門之內也。修飛步之道，當先於陽明星上，右手撫心，左手指天東北，閉氣九息，叩齒九通，咽液三過，閉眼思九晨君姓諱形像，留立陽明星上，便微祝曰：
　　飛天九晨，上據玄魁，威振八煥，司政糾非，今日飛步，萬道通開，九真齊景，天轉地迴，鬼謀戮頸，人逆斬摧，三綱所捕，逆者將衰，神靈侍衛，享福巍巍，得天之心，骨化形飛，手攀七綱，足踐九扉，雲行雨步，上昇太微。畢，左轉陽明星上九迴，立向鬼門，閉氣三息，轉左足躡陰精，進右足并於陰精星上，通氣。
　　陰精星，天之上宰，主祿位，上總天宿，下領萬靈及學仙之人，諸學道及兆民宿命祿位，莫不隸焉。．星圍五百五十里，亦皆琉璃水精，中有玉樹黑實，金翅之所棲，自生玄芝玉飴，食之一口，得壽五萬年。星有五門，門有四光芒，燜照九億萬里中，上有五色玉樓攀魁真人，號曰中元宮五色玉樓北上晨君，姓育嬰，諱玄上貧，字昌陽文激明光。頭建玄精玉冠，衣玄羽飛裳，手執五色羽節，坐玉樓之中。若有玄名
　　朱臺，當得知上晨君內諱，知者則北上下映，陰精玄降，修行其道，則飛行太空，昇入五門之內也。修飛步之道，當先於陰．精星上，左手指本命，右手撫心，閉氣五息，叩齒五通，咽液五過，閉目思北上晨君諱字形像，留立陰精星上，便微呪曰：
　　玄晨北靈，五氣上精，體隱六紀，心藏景星，日月俠映，三光飭形，今日元吉，步綱紫庭，上開天戶，受福朱靈，享祚無極，祿位尊榮，萬願交覆，所向利貞，騰飛華蓋，遨翔玉清，上詣北晨，九真齊軿。畢，左轉陰精星上五迴，向本命上立，閉氣三通，轉左足躡弼星，進右足并，通氣。不得躡真人星，但躡弼星耳。
　　真人星，天之司空，主神仙，上總九天高真，中監五嶽靈仙，下領學道之人，真仙之流，莫不隸焉。星圍七百七十里，亦皆瑠璃水精，中有玉樹黃實，金翅之所棲，自生黃精玉芝，食之一口，得壽三千萬歲。星有十二門，門有四光芒，爛照九億萬里中，上有黃臺玉樓真人，號日真元宮中黃臺玉樓主仙華晨君，姓歸，諱妙陰光，字通度元度凝脂。頭建飛晨寶冠，衣青羽飛裳，手執斗中青籙，坐玉樓之中，若有玄名方諸，當得知華晨君內諱，知者則華晨下映，真人玄降。修行其道，則飛行太空，昇入十二冊之內也。修飛步之道，皆不得躡真人星也，當并足弼星上，所謂偃息華蓋者也。
　　北老真公曰：子欲騰身，勿干真人，子欲飛行，勿枉天綱，子欲神仙，當拜華晨。行道當避真人星，立弼星之上，拜真人，朝華晨，而求飛空也。弼星曰空，輔星日常。常者常陽，空者隱藏，其有諱，不得傳於人口。可於華晨之下，羊鴉禮天，裂素盟而傳，得此祕諱，心存而行之，輕泄七祖負考風刀也。當於弼星上，右手撫心，左手指西北，閉氣九息，叩齒九通，咽液九過，閉眼思主仙華晨君姓諱形像，留立真人星上，便微呪曰：
　　太微通真，弼輔華晨，吐煥九精，結氣紫煙，飛霞流映，光曜十天，上理元衡，下擁神仙，今日飛步，請禮真人，, 一求空行，二乞隱身，三願上昇北掖，四便龍衣啊服，錦帔青裙，駕乘八景，浮遊九玄，得入天宿，與帝同軒。畢，左迴弼星七過，向真人，閉氣三息，轉左足躡玄冥，進右#2足并，通氣。
　　玄冥星，天之遊擊，主伐逆，上總九天鬼神，中領北帝三官，下監萬兆，伐逆不臣，諸以凶勃，莫不隸焉。星圍八百里，亦皆瑠璃水精，中有玉樹赤實，金翅之所棲，自生丹芝流瑛，食之一口，得壽八千萬年。星有三門，門有四光芒，燜照九億萬里中，上有朱臺玉樓出斗真人，號曰紐幽宮中朱臺玉樓玄上飛蓋晨君，姓冥樞，諱定宣覺，字法明度播天柱。頭建三華寶晨冠，衣丹錦飛裳，手執命靈之節，坐玉樓之中。若有玄名玉格，當得知飛蓋晨君內諱，知者則飛蓋下映，玄冥玄降，修行其道，則飛行太空，昇入三門之內也。修飛步之道，當先於玄冥星上，右手撫心，左手指天，閉氣九息，叩齒三通，咽液三過，閉眼思飛蓋晨君姓諱形像，留立玄冥星上，便微呪曰：
　　天真行道，步景藏形，七元煥落，九晨齊并，手把天衡，足踐飛星，左輔火甲，右御朱兵，威振十天，流煥上清，先戮謀議，後伐妖精，敢有干正，斬以刀刑，三綱所制，莫不伏聽，變化往反，適心華庭，乘空飛步，上造帝靈。畢，左迴三轉，向天閉氣三息，轉左足踐丹元星，進右足并，通氣。
　　丹元星，天之斗君，主命錄籍，上總九天譜籙，中統鬼神部目，下領學真兆民命籍，諸天諸地，莫不總統。星圍七百二十里，亦皆瑠璃水精，中有赤樹白實，金翅之所棲，自生金精冶鍊之膏，食之一口，得壽七萬年。星有七門，門有四光芒，燜照九億萬里中，上有素臺金樓躡紀真人，號曰綱神宮中素臺金樓躡紀真人金魁七晨君，姓上開，諱冥通光，字朱煥元變五道。頭建七寶飛天冠，衣白錦飛裙，手執青元籙籍，坐金樓之中。若有玄名崑臺，當得知七晨君內諱，知者則七晨下映，丹元玄降，修行其道，則飛行太空，昇入七門之內也。修飛步之道，當先於丹元星上，右手撫心，左手指天關，閉氣七息，叩齒三通，咽液三過，閉眼思七晨君姓諱形像，留立丹元星上，便微祝曰：
　　飛行躡紀，上步丹元，乘魁落宿，呼命斗魂，削死勒生，青白簡分，三合成道，年命長延，享利眉壽，齊生華晨，肉飛骨輕，駕景乘雲，仙衣羽服，流鈴紛紛，五色煥懼，昇入七門。畢，迴星上七轉，還向天關，閉氣七息，轉左足踐北極，進右足并，通氣。
　　北極星，天之太常，主昇進，上總九天真，中統五嶽飛仙，下領學者之身，凡功勤得道，轉輪階級，悉總之焉。星圍七百七十里，亦皆瑠璃水精，中有黑樹白子，金翅之所棲，自生玄芝水瑛，食之一口，得壽五萬年。星有八門，門有四光芒，爓照九億萬里中，上有玄臺玉樓步綱真人，號曰紀明宮中玄臺玉樓北晨飛華君，姓明靈，諱長明化，字淵源源昌上元。頭建飛精華冠，衣紫錦飛裳，手執九斗玉策，坐玉樓之中。若有玄名金臺，當得知飛華君內諱，知者則飛華下映，北極玄降修行其道，則飛行太空，上昇八門之內也。修飛步之道，當先於北極星上，右手撫心，左手指金門，閉氣八息，叩齒三通，咽液三過，閉目思飛華君姓諱形像，叩齒，立北極上，便微呪曰：
　　天行三五，中元迴旋，飛步華蓋，御斗乘晨，落紀三命，徘徊遊烟，今日元吉，上希神仙，名書玉簡，刊字紫篇，青襦羽服，丹帔錦裙，八景丹輿，運我昇軒，位為仙卿，北上之君，請求所呪，靡不如言。畢，迴星上八轉，還向西方，閉氣八息，轉左足踐天關，進右足并，通氣。
　　天關星，天之上帝，主天地機運，如四時長養，天地否泰劫會，莫不隸焉。星圍九百里，亦皆瑠璃水精，中有三華之樹，五色之實，金翅之所棲，生自然九味芝膏，服之一口，身生九色之光，得壽九萬年。星有一門，門有九光芒，總運九天之氣，爓照九億萬里中，上有九層玉樓乘龍真人，號曰開會宮九層玉樓總雲九元北蓋晨君，姓玄樞，諱轉光，字會元終明天徒。頭建九元寶冠，衣九色錦裳，手執暉神之章，坐玉樓之中。若有玄名九天帝圖玉籙，當得知北蓋晨君內諱，知者則北蓋君下映，天關玄降，修行其道，飛行太虛，昇入一門之內也。修飛步之道，當於天關星上，左手撫心，右手指地戶，閉氣一息，叩齒三通，咽液三過，閉眼思北蓋晨君姓諱形像，留立天關星上，便呪曰：
　　天元運關，地紀轉維，九靈交度，三五相推，四七幡宿，五帝徘徊，承玄步虛，上躡玉機，衣斗履斗，流鈴煥威，順我者吉，逆我者衰，我行天真，萬里廓開，身騰蒼餅，魂昇形飛，長離劫會，昇入太微。畢，迴星上一轉，還向地戶，閉氣一息，轉左足踐輔#3星，進右足并，通氣。
　　輔星，天尊玉帝之星也，曰常。常者常陽，主飛仙，上總九天，下領九地，五嶽四漬神仙之官，悉由之焉。星圍九百九十里，亦皆瑠璃水精，中有青華之樹，自有九音之字，上有青烏三足烏，生自然琉璃芝瑛，食之一口，得與玉帝同真。星有八門，交通八氣，門有四光芒，爓照九天之上，中有紫氣玉樓遊行三命真人，號曰帝席宮中紫氣玉樓帝尊九晨君，姓精常，諱常無瓷，字玄解子空正上開延。頭建飛精玉冠，衣九色衣，手執火鈴，坐玉樓之中。若有玄名上清，得知帝尊內諱，知者則帝尊下映，輔星玄降，修行其道，飛行太空，昇入八門之內也。修飛步之道，當於輔星上，右手撫心，左手指熒惑星，閉氣三息，叩齒三通，咽液三過，閉眼思帝尊姓諱形像，留立輔星上，便微呪曰：
　　乾坤交覆，三命接靈，上步天宿，飛行九星，左把隱書，右執羽經，拜謁帝尊，受帝之名，得越華蓋，騰翔紫庭，今日行道，萬慶交并，受福巍巍，永享長生，身變毛羽，飛昇上清。畢，迴星上三過，還向南方，閉氣三息，轉左足還踐弼星上，進右足并，通氣。
　　弼星，太帝真星也，曰空，空者恒空隱也，主變化無方。星圍九百九十里，亦瑠璃水精，中有三華之樹，自生九天玉章，上有金口之鳳，口銜火鈴，中生自然七曜之暉，得食一口，與太帝同真。星有九門，交關九天，門有四光芒，爓照八極之外，無央之中也。中有玉臺紫館徘徊三陽真人，號曰上尊宮中玉樓紫綰帝真元晨君，姓幽空，諱空無先，字隱元覺冥陽暉幽寥无。頭建飛天玉冠，衣九天龍衣，手執帝章，坐紫館之中。若有玄名#4九天，得知帝真內諱，知者則能隱形藏身，修行其道，則飛昇九門之內也。修飛步之道，當於弼星上，右手撫心，左手指北辰星，閉氣五息，叩齒三通，咽液七過，閉眼思帝真元晨君姓諱形像，卻立弼星上，便微呪曰：
　　道合三微，玄虛舉真，出常入空，逃形天關，浮翔八極，駕景紫煙，飛步九天，變化億千，遨戲北蓋，嘯命句陳，所求所願，靡不如言，長齡天地，保年華晨。畢，迴星上五轉，還向北辰星，閉氣七息，左轉兩足，還并立陽明星上，從陽明星單行禹步，周迴九星，往反九迴止，皆不須復存呪也。畢，還弼星上平坐，偃息華蓋，存九晨覆衣如初法，閉眼思己身在絳雲之內，乘天綱飛空，上昇九天之門，隨綱轉輸九過畢，覺身如落空，還坐星圖之上，便以手拭目九過，捻兩眼門九過，而行周天大呪，叩齒九通，仰西北而呪曰：
　　高上九靈，皇上華君，總仰天宿，迴度三辰，變化四節，五行成仙，是日行真，普命萬神，五嶽四漬，及諸靈山，天地水官，悉衛我軒，太陽激電，六陰吐雲，猛獸驅除，萬精四奔，毒龍食鬼，平滅邪源，謀我者刑，干我者煩，樂我者壽，願我者仙，我帶靈策，體佩七元，流金火鈴，煥落我身，頭戴華蓋，足躡景雲，口銜天精，手握天關，空常變化，千合萬分，金木水火，立成自然，飛行禹步，徘徊九門，出入三清，天地長存。畢，又叩齒三通，咽液二七過，都止。九晨之道畢於此也。
　　行九晨之道，當以正月、七月、四月、十月、四孟月，同用上旬五、九，唯一日也，平旦。二月、八月、五月、十一月，四仲月，同用中旬十五、十九正中。三月、九月、六月、十二月，四季月，同用下旬二十五、二十九夜半。此一月六日，旬適取其一日，一月三過行之，一年三十六過，以應天關轉輪九天之氣三百六十度之數也。以其日行道，皆九天書名，得過陽九百六之運，身免洪波大劫之灾，九年乃得晏飛綱而上步，乘空紀而超足也。
　　九晨玄圖金簡文曰：修飛步九晨之道，亦當依步天綱之日，兼而行之，益求飛天之速，玄斗屢鑒也。若兼修者，當先行九晨，而後行步天綱也。此二法呪呪為異，原同一法。步天綱，太微帝君昔授皇清洞真君，步天綱，飛地紀，據玄斗，攀星魁，接九真，乘飛龍，遊三命，浮三生，固三寶，出六害，隱六陰，入六紀，鎮天英，守延期，存元輔，躡大弼，用流丹房，上昇文昌，展轉九道，位為九老。行之二十年，受書為上清真人。凡人望七星為近，不知步之甚遠。道士苟知天綱之可步，而不知魂魄不追其身，非身之不將魂魄也，魂魄畏七星之威，不敢追身而上行也。故三魂不攝，七魄蕩散，徒以空尸步綱，而神不我從，實徒勞也。子欲步綱，澄心虛靜，不思哀憂，不念熒味，於是迴行三匝，登星啟祝，使魂魄二神俱過靈關，豁然縱體，奄忽自忘，盛潔乃步，恒如蹈空。一年辟非，二年辟兵，三年辟死，四年地仙，千害萬邪，衆莫敢干。自此以往，福慶無端，致神使靈，縿駕飛龍，太極賜芝，玉帝給童。行二七年，為上清真人。步法勿橫行干綱也，直畫連星之界分，曰綱也。犯橫天綱，皆伐斷天道，大禁也。步綱勿躡真人星，大忌。犯此二者，皆脫巾叩頭謝綱象，以布帛為之，長九尺，廣六尺，羅列星位於帛上，以青筆為星，丹筆為綱，盛之潔箱。每欲施行，燒香出之，侍書有玉女七人，衛星有玉童七人。婦人步綱，用絳帛。
　　太微帝君教授步天綱之經，謹按神真上法，先燒香於行事之所，閉氣七迴，行斗星之外三匝，始於陰精，匝於陽明，畢乃通氣，始得足躡於七星，身上步於陽明耳。於是向陽明星，又閉氣而心祝曰：
　　陽明大魁，玄極文昌，使某魂魄，俱遊天綱。祝畢，乃左足躡陽明，又進右足躡陰精，心祝曰：
　　陰精北極，太上璇璣，使某魂魄，俱過神津。次左足躡北極，心祝曰：
　　北極天光，迴適玄辰，使某魂魄，俱至玄關。次右足躡天關，進左足前與并，乃通息。大祝之一閉息不竟綱者，可於丹元星上通息更閉，微祝曰：
　　金木水火土，．五行相推，七星煥煥，天綱最威，輔星鎮盛，弼星卻衰，九真太上，太極太微，三府玉帝，三尊辟非，天動地轉，魂魄相隨，使我飛仙，真光徘徊，名入金房，玉門乃開，乘龍陟空，日月同輝，遊行上清，嗚鈴翠衣，左躡流電，右御奔雷，地上萬邪，伏死敢
　　追，惡心視我，使爾斬摧，帝命玉女，營侍以歸，魂真魄神，合形升飛。
　　倒行法，止於天關，倒向北極，微祝曰：
　　太上元辰，華蓋紫靈，北極玉房，藏景化精，太微玄臺，九真玉城，願某飛仙，得行雲庭，反步天綱，魂魄俱生，乘龍華宮，得道之英，左佩玉鐺，右腰金鈴，虎帶龍裙，嘯攝天兵，乘景三素，飛登上清。祝畢，乃閉氣，舉左足躡北極，右足躡丹元，次舉左足躡玄冥，前右足與左足并，而向真人之星通息，微祝曰：
　　太極九精，上皇高真，出登元清，入隱玄陰，育某長某，使某好仙，玉臺忽開，金堂八門，乞某佩書，絳龍青裙，上佐紫微，後聖之君，乘十飛龍，玄蓋景靈，列名玄圖，日月同并。祝畢，因又閉氣，左足躡弼星，進右足躡陰精，又進左足躡陽明，前右足與左足并，乃通息，微祝曰：
　　天魁正陽，斗運低昂，前轉元機，後動靈綱，制魄以寧，拘魂以康，魂魄與身，俱行天堂，向見金闕，高上太皇，右扶仙母，左扶仙公，紫翠飛華，龍袍虎裳，帶真巾玉，項生圓光，手把神鈴，腰佩金鐺，口詠洞真，七變妙章，先自虛元，生而為王，飛行九道，據斗攀綱，前從太一，後從玄郎，告某口訣，坐在立亡，反行至要，位為仙卿，五藏自生，與天相迎，所願如念，所求尅昌，萬邪伏害，易地隱藏，惡我天伐，水滅火喪。
　　反行法，又閉氣，右迥斗星之外三匝，始於陽明，匝於陽明，通息，祝曰：
　　高上太真，七耀至尊，反行尋生，上步天元，使某飛仙，得入，紫門。因又了閉氣，左足躡陽明，右足躡陰精，先前右足躡玄冥，左足躡丹元，次右足躡北極，左足躡天關，右足前與并，乃通息，祝曰：
　　七變返旋，上行玉宿，六紀輔我，三綱合步，玉帝左盻，高上右顧，教我乘星，騰登玄路，乞賜飛仙，不死之祚，遊行上清，乘華三素，金青翠裙，出入九舍，北皇見揖，南真見謝，名書仙臺，千變萬化j 得友聖君，太平輔佐，所願從心，萬事成就，有惡我者，刀刑火墓。
　　順行、倒行、反行，三道都畢，乃又舉兩足俱上陽明星，以右手撫心，左手指玄冥星，閉氣三息，叩齒三七，咽液三九，名日據斗。微祝曰：
　　陽明太素，立辰黃房，中有大神，左紂上皇，右把高真，龍銜翠衣，飛錦虎文，腰帶玉符，首戴蓮冠，出無入虛，金真玉光，靈尊巍峨，號曰陽明，足躡朱姻，口詠洞章，賜某隱書，見教步綱，爭周行三復，據斗自忘，使某飛仙，超虛俘空，名書上清，乘玄駕龍，意有所之，願樂皆從，三尊合穗，魂魄內通，致給神官，玉女玉童，有惡某者，刑之電風，姦謀斷舌，裔之十方。祝畢，存心中忽然忘身，良久而下。
　　據斗之道既畢，又兩足俱上陰精星，以左手撫心，以右手指真人星，閉氣三息，叩齒三通，咽液三過，名曰攀魁。入太微，微祝曰：, 
　　陰精玄素中華闕生門，中有玉帝，北極至偉，鳳繡庫領，龍翠碧裙，腰虎佩鈴，扶芝丹冠，號曰陰精，太上之君，授某億書，使步一元，攀魁上升，遂遊靈關，外拘七灑，內制三魂，魄鍊俗累，魂寶胎神，魂魄守身，與之俱仙”飛行上清，還佩嬰顏，所向如心，萬欲無難，有惡某者，形死丰官，威攝六天，役使羣神。
　　攀魁之道既畢，乃又兩足俱上弼星，并足向，真人星四拜畢，跪閉氣四息，卯齒四通，咽液四過，名日接真。跪微呪曰：
　　太極九精，上元明真，正機把衡，吐納紫煙，金光玉映，威照十天，攝御'三光，調陽和陰，理元賦氣，改易故新，上治中宿，玄關之玄，金室玉戶，北掖便，出駕八景，浮遊太元，龍錦鳳衣，虎翠飛裙，絳旍綠帔，紫羽七緣，腰帶神符，首戴扶冠，上棲九虛，下翔天淵，自號玉皇，九天極真，哀某好道，授某隱篇，躬登弼魁，朝拜靈君，乞願丹書，為生之緣，治天三五，飛行八玄，五藏自生，上品飛仙，得翼玉帝，後聖之臣，位高大夫，乘雲飛驗，所願皆合，衆邪莫干，有惡我者，暴形破門。
　　接真之道既畢，乃又兩足俱上玄冥星，以右手撫心，以左手指丹元星，閉氣三息，叩齒三七通，胭掖三過，名曰步斗。微祝曰： 
　　洞天神光，迥億玄冥，氣盈太虛，去來無形，隱天藏地，周灌無生，忽登天鋼，上步紫庭，北視雷房，南顯電城，眩惑萬變，非復故形，恍惚流景，觸手立成，欲求藏身，得我姓名，虛元傲兀，九變玄冥，坐起六甲，謁署六丁，賜某隱書，步斗行星，仰見上皇，披丹巾青，手把靈光，腰帶玉鈴，上乞飛仙，與天俱生，名書太微，浮化上清，下乞變化，藏景錄形，萬事如願，前由皆平，有惡我者，戮以神兵。太極真經金根上文曰：子登玄冥，步斗#5隱形，子欲變化，當得我名，迴天動地，萬物立成。步玄冥時，及欲隱時，當心存此名字。
　　步斗之道既畢#6，乃又兩足俱上丹元星，以左手撫心，以右手指北極星，閉氣三息，叩齒三通，咽液三過，名曰躡紀。微祝曰：
　　太上九臺，丹元玄紀，外管北極，內正天理，金闕映外，玉庭耀裹，中有至尊，號曰赤子，治在丹元，絳房之中，翠雲繡華，龍帔虎裳，右執皇籙，左把魁綱，足躡景雲，首巾紫冠，右佩流鈴，左帶玉璫。賜某隱書，躡紀遊行，上乞飛仙，乘玄駕龍，書名丹臺，太極玉堂，所向所求，福祿來迎，有惡某者，願為滅亡，給侍神官，玉女玉童。
　　躡紀之道既畢，乃又兩足俱上北極星，以右手撫心，以左手指天關星，閉氣三息，叩齒三通，咽液三過，名曰步綱。微祝曰：
　　玄上太微，北極紫蓋，下有太真，遊翔九外，翠華飛裙，金鈴青帶，腰佩玉光，玄雲奄藹，賜某隱書，上行七氣，登清戲煙，真人合會，乞丐飛仙，書名丹室，所向如願，無災無害，有惡我者，令彼傷敗。
　　步綱之道既畢，乃又兩足俱上天關星，以右手撫心，左手指天關，閉氣三息，叩齒三通，咽液三過，名曰乘龍。微祝曰：
　　太上七極，紫微絕辰，寶玄金房，外有玉門，周運九官，調和天關，中有尊神，號曰紫皇，授某隱書，攜某乘龍，上遊九天，下飛地元，景雲丹輿，玄華翠裳，腰佩龍策，頭巾虎文，包生萬物，教訓飛仙，脫某死名，天地長存，乘龍步斗，所向受恩，有惡我者，風刀火然。
　　乘龍之道既畢，乃又兩足俱上輔星，閉氣一息，叩齒三通，咽液一過，名曰遊行三命，旋步天英也。微祝曰：
　　太極輔星，精在紫關，養生育命，寶守神魂，金房再開，奉見輔君，賜某隱書，使某遊旋，列名聖皇，飛仙九天，巾金佩真，出入洞門。
　　游行三命既畢，乃迴行詣弼星，兩足俱上，閉氣一息，叩齒三通，咽液一過，名曰徘徊三陽，出入三生。微祝曰：
　　太虛泥丸，紫宮天尊，玄空真紐，為帝之先，在道玉皇，在身泥丸，馮感欻生，氣貫霄元，精入明堂，彊胎益魂，朱山再開，奉近靈元，左採日華，右掇月根，流火萬丈，金羅碧裙，腰帶天骨，首戴華冠，賜某隱書，得行天關，乞願飛仙，役使萬神，萬向皆會，福德如山。
　　行事時；皆北向執隱書而為之也，亦可按文視星，不必闇誦而作也。春步七星名日步三綱，夏步七星名日躡六紀，秋步七星名曰行六害，冬步七星名曰登六絕。
　　太上飛行九晨玉經竟
　　#1『叩齒』原本誤作『流齒』。
　　#2『右足』原本誤作『進足」。
　　#3『輔星』原本誤作『轉星』。
　　#4『玄名』原本誤作『玄明』。
　　#5『步斗』原本誤作『步半」。
　　#6『畢』字原本誤作『車』。