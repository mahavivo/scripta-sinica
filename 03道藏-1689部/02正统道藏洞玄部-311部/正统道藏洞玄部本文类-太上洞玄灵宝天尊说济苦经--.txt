太上洞玄靈寶天尊說濟苦經
　　經名：太上洞玄靈寶天尊說濟苦經。撰人不祥，約出於南北朝。言召請天尊護衛消灾。一卷。底本出處：《正統道藏》洞玄部本文類。另有敦煌本，并存#1。
　　太上洞玄靈寶天尊說濟苦經
　　天尊言：我窮乎無窮，極乎無極。我有七道之法，曰隱光，曰處光，曰隱相，曰明隱，曰隱變，曰隱真，曰大德。歷化世間，觀察眾生，鍊其善惡。若男若女，能崇我法，精進信敬，行坐念道，恒持齋戒，著净衣服，清潔之所，晝夜燒香，依時禮拜，供養十方，行道吟詠，讚歎諸聖，月直長齋，日日不闕。是人若遭病困，痛苦無療，及在繫閉，并諸婦人，臨產不分，當為誦此七道名字，呪請於我。我則尋聲，將徒眾乘空而來，徑赴是家，救拔病人，追其遊魂，令還本身，則得除愈。若在牢獄厄難之中，亦令枷鎖解脫。若有婦人難產，便得易產。復於宅中有諸穢惡，浮遊病鬼，邪魔魍魎，毒氣魑魅，無辜虛耗，驅除遠去。呪詛蠱道，妬忌赤口，遣還本主，動作觸犯，受其過尤。我使侍童玉女，衛護其家，常居福慶，老命更延，少年益壽，諸善附體，萬惡冰消。一心信受，奉行自然，得獲道真。
　　天尊言：我法行化，以為信者，勤身受持讀誦。如是道民，我恒圍衛，愍其鍊行，能敬道法，為除煩惱，終無枉橫。生無憂苦，死無殃咎，去處無為，常樂善緣，獲福自然，超越升仙。
　　天尊言：我臣道士，是汝門師，受汝供養，為汝授法，轉讀經文。過齋度戒，通傳我前。啟請精誠，我自知之。若不依法，我亦知之。汝等道民，但好供養，勿有侮慢，謗生口業，生施有悔，死必無功。我當觀察，罪無兩主，直心取念，多施多獲，少施少得。造經造像，亦復如是。及能安立宮觀，坐我形像，旛花圍遶，然燈續明，施力成就者，其功巍巍，計不可勝。時登善福，得入升仙。
　　天尊言：惟我先天地前，我獨有之。無生無滅，變易自然。有天有地，始有君民。我出經教，歷帝為師，復為天真大神，撫接蒼生。東化碧落，南化炎明，西化大堂，北化鬱單。化緣既徧，遷還帝境。濟度十方，皆來奉道。未覩因果，至心樂法，得入升仙。
　　一者無極大道，二者無上正真道，三者無為太平清約大道。
　　天尊言：此經一卷，日誦三徧，稱我三寶，彰衛此人，令無怖畏。若有罪犯，亦復除滅。汝等道民，若讀此經，口氣不净，故汙不慎，未來染罪，穢濁之中。若欲讀誦，必當漱口潔净，持心正念。求男得男，求女得女，求長命得最安樂，衣食豐足。此經一卷，大有神德，濟度生死，若男若女，抄寫受持，清净安置。即宅舍安穩，男女昌熾，眾聖助衛，世人敬愛。富樂無為，福力之故。善行增廣，七世生天，法界有類，俱持斯福，信受奉行。
　　太上洞玄靈寶天尊說濟苦經竟
　　#1參見敦煌《靈真戒拔除生死濟苦經》。