太上洞玄靈寶救苦妙經
　　經名：太上洞玄靈寶救苦妙經。撰人不詳，約出於唐宋間。贊頌救苦天尊功德，并附北宋末池州莫氏子誦經靈驗。一卷。底本出處：《正統道藏》洞玄部本文類。
　　太上洞玄靈寶救苦妙經
　　爾時，救苦天尊，徧滿十方界，常以威神力，救拔諸眾生，得離於迷途，眾生不知覺，如盲見日月。我本太無中，拔領無邊際。慶雲開生門，祥煙塞死戶。初發玄元始，以統祥感機。救一切罪，度一切厄。渺渺超仙源，蕩蕩自然清。皆承大道力，以伏諸魔精。空中何灼灼，名曰泥丸仙。紫雲覆黃老，是名三寶君。還將上天氣，以制九天魂。救苦諸妙神，善見救苦時。天上混無分，天氣歸一身。皆成自然人，自然有別體。本在空洞中，空洞跡非跡，徧體皆虛空。第一委氣立，第二順氣生，第三成萬法，第四主光明。天上三十六，地下三十六，太玄無邊際，妙哉大洞經。歸命太上尊，能消一切罪。
　　東方玉寶皇上天尊，
　　南方玄真萬福天尊，
　　西方太妙至極天尊，
　　北方玄上玉宸天尊，
　　東北方度仙上聖天尊，
　　東南方好生度命天尊，
　　西南方太靈虛皇天尊，
　　西北方無量太華天尊，
　　上方玉虛明皇天尊，
　　下方真皇洞神天尊。
　　道言：十方諸天尊，其數如沙塵。化形十方界，普濟度天人。委氣聚功德，同聲救罪魂。罪魂實可哀，我今說妙經。念誦無休息，歸身不暫停。天堂享大福，地獄無苦聲。火翳成清署，劍樹化為騫。上登朱陵府，下入開光門。超度三界難，徑上元始天。於是飛天神王、無鞅數眾，瞻仰尊顏，而作頌曰：
　　天尊說經教，引接於浮生。勤修學無為，悟真道自成。
　　不迷亦不荒，無我亦無名。朗詠罪福句，萬徧心垢清。
　　爾時，飛天神王及諸仙眾說是頌畢，稽首天尊，奉辭而退。
　　太上洞玄靈寶救苦妙經竟
　　宣和甲辰秋，池州城下景德禪院，有僧童莫道祖，偶緣母親傾逝，追慕不已，日誦本教經，薦擢用酬罔極之恩。至秋末，有太平州田功曹宣教，到院安下。每見功曹常以天樞法，救人疾苦，能追攝死魂，以詰升沈。。道祖見其靈異，遂具狀申陳，乞行拯拔。其官人受狀，判押燒令神將去，即時追攝道祖母氏到壇前，問曰：你兄道祖，日夕誦經追擢，尚羈冥司，如何。母對曰：雖得吾兒道祖念經報薦，其誠志未孚。若作六六功德，幽冥普獲霑恩，妾即得超生。是時若男若女，數百餘人，咸罹痛苦。功曹復問曰：何謂六六。答云：黃籙水陸。道祖泣告曰：自幼捨慈親，依棲梵剎，身計未成，何緣有力，為大功果。母曰：不然。但志心轉誦，道教有《太上救苦經》，及持念太乙救苦天尊御號。冥司簡奏上天，功即應聲至矣。又曰：冥司限促，不敢久留。乃作禮謝而去。道祖即告功曹，求受《太上救苦經》及天尊號，日夜虔誠，兼而誦之，各積千徧，具疏焚化。是夜母親見夢於道祖曰：汝今不負鞠育之恩，誦經持號，誠格高真，蒙上帝符命，我已得生天矣。自後無復見汝，汝宜自勉力，勿忘正教。言訖，乘雲冉冉而去。忠翊郎添差池州監押趙子俅述。