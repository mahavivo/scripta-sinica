靈劍子引導子午記
　　經名：靈劍子引導子午記。原題許放陽述。一卷。底本出處：《正統道藏》洞玄部眾街類。
　　靈劍子引導子午記
　　許旌陽述
　　夜半子少陽之氣，生於陰分，紆伸轉掣。
　　《混元經》：戌亥子三時，陰氣生而人寐。既寐即氣滯於百節，養生家睡不厭縮，覺不厭伸轉掣，務令榮衛周流。
　　鼓腹淘氣。
　　《淘氣訣》：閉目仰面，停兩手於乳間，側立兩膝，舉腰背，鼓氣海中氣，使內外轉，呵而去之，不使耳聞，一九二九止。凡欲服氣，須淘轉呵出，獨令宿食消化，故氣出盡，然後始可調而服之。服氣人睡覺，。乾舌澀，是五臟熱，即大開口，微呵數十遍，侯喉中津液出，是熱退而五臟凉矣。
　　踴身令起，平身正坐，兩手叉項。後仰視舉首，左右招搖，使項與手爭。次以手攀腳，稍閉氣，取太衝之氣。
　　太衝二穴，在大指本節後二寸，骨罅間陷者是。
　　在挽如引弓狀，右挽亦如之。
　　《大洞真經·按摩篇》：叉兩手乃度，以掩項後，仰面視上舉首，使項與手爭，為之三四。令人精和血通，風氣不入，能久行之無病。畢，又屈動身體，伸手四極，反張側掣，宣搖百關，為之各三。《華陀別傳》云：人身欲得勞動，但不當自極爾。體常動搖，穀氣得血脉流通。戶樞不蠹，流水不腐，形體亦然。真人導引，蓋取諸此。《元道經》云：元氣難積而易散，關節易閉而難通。故修生之士，以導引為先。
　　氣息平定，內視神官。
　　眉間一寸為明堂，深三寸為洞房，上入三寸為上丹田泥丸宮，中丹田為絳宮，下丹田為氣宮，各有神人，故曰神宮。
　　叩齒及牙，
　　先叩齒當門，小嗚。後叩大牙，大嗚。《真誥》云：叩齒所以警身中諸神，神不得散，則鬼氣不得侵。
　　捏目四訾。
　　《太上三關經》：常欲以手，按目近鼻之兩訾。閉氣為之，氣通即止，終而復始。常行之，眼能洞見。又云：導引畢，以手按目四訾，三九過，令見光明。是檢眼神之道，久為之，得見靈也。
　　摩手熨目，
　　用兩手掌側立，摩掌如火，有硫黃氣乃止，開目熨睛數次。
　　對修常居。
　　《內經》云：常以兩手，按眉後小穴中，二九。一年可夜書。亦可於人中密行之，勿語其狀。眉後小穴為上元，六合之府，主化眼生暈，和營精光，長珠徹瞳，保鍊目瞳，是真人坐起之上道，一名真人常居。真諺云：子欲夜書，當修常居，真人所以能旁觀四達八遐照燭者，實常居之數明也。《紫微夫人語》仰和天真，俯按山源。天真是兩眉之角，山源是鼻下人中也。兩眉之角是徹視之津梁，天真是引靈之上房。
　　灌溉中岳，
　　《消魔經》鼻欲得按其左右，唯令無數。令人氣平。所謂灌溉中岳，名書帝録。
　　俯按山源，
　　紫微夫人云：俯按山源，是鼻下人中之本；側在鼻下小谷中也。楚莊公時，市長宋來子常酒掃一市，常歌曰：天庭發雙華，山源障陰邪。清晨按天馬，來詣太清家。真人無那隱，又以滅百邪，常歌此乞食，一市無人解其歌者。乞食公，西岳真人馮延壽也，周宣王時史官也。手為天馬，鼻為山源。每經危險之路，廟貌之間，心中有疑忌之意者，乃先反舌內向，咽津一二過畢，以左手第二第三指，攝兩鼻孔下人中之本，鼻中隔孔之內際。鼻中隔之際曰山源，一名鬼井，一名神池一名魂臺。手按山源則鬼井閉門，手薄神池則邪根散分，手臨魂臺則玉真守關。於是感激靈根，天獸來衛，千精震伏，莫干我炁，此自然之理使然也。鼻下山源，是一身之武津、真邪之通府。守真者所以遏萬邪，在我運攝之耳。
　　營治城廓。
　　《消魔經》云：耳欲得數，按抑左右，令無數，使人聰徹。所謂營治城廓，名書皇籍。
　　擊探天鼓，
　　天鼓者，耳中聲也。以兩手心緊按耳門，以指擊其腦戶，常欲其聲壯盛，相續不散。一日三探，有益於下丹田。或聲散不續無壯盛者，即元氣不集，宜整之。
　　拭摩神庭。
　　《真諸》云：面者，神之庭各髮者，腦之華。心悲即面焦，腦减則髮素。《太素丹經》云：一面之上，常欲得兩手摩拭之，使熱高下隨形，皆使極匝。令人面有光澤，皺斑不生。行之五年，色如少女。所謂山澤通氣，常盈不沒。又云：勤而行之，手不離面乃佳。
　　上朝三元，
　　《真誥》云：順手摩髮，如理櫛之狀，使髮不白。以兩手乘額上，謂之手朝三元，固腦堅髮之道也。頭四面，以手乘之，順髮就結，唯令多也。《 黃庭經》 云．．一面之神宗泥丸，泥丸九真皆有房，方圓一寸處其中。
　　下摩生門。
　　《黃庭經》云：兩部水王對生門。生門者，臍也。閉內氣，鼓小腹，令滿，以手摩一周天。
　　山巔取水，
　　此在口訣。氣海與腎相連，屬壬癸水，性就下水，歸於海。不能獨升，必以陽配。陽既下臨，陰即上報。故化為雲霧，蒸為甘雨，潤澤桔槁，百骸九竅，無所不達。煙蘿子所謂：火逼水雲，濛濛五行，相運會成功。啟玄子亦云：無出則不入，無降則無升。
　　海底覓火。
　　此在口訣。世人不蒙師授，多將心火為火。火屬神，且內中鑪鼎在心下，得心火為火，其火在鼎上。千經萬論言：火從下發，未聞火從上來《周易》卦有水火既濟。是上水下火，火自臍下起，水在鼎中生，故曰上水下火。訣云：但從山頭取水，海底起火，重陽中取汞，重陰中取鉛，故行有路，取有時。世人竊用其道，不受口訣，反受其病。《通真子歌》云：解接無根木，能挑海底燈。古歌亦曰：還丹修煉本無形，元火烹來即漸成。須信神仙路咫尺，朗然飛步上青冥。
　　養虎咽氣，
　　此在口訣。陰真人云：若欲長生，當服內氣。《素問》云：聖人傳精，神服天氣，而通神明。天氣者，內氣也。《陰符經》云：天生天煞，食元和之氣。天不能煞，地不能埋，名之曰真人。故修行之士，饑食元和之氣，渴飲華池之水，老子所謂實其腹者，此也。若未絕粒，人欲服氣，當須少食，務要腹中曠然虛淨，然亦無早晚，腹空則咽之。然而所以要口訣者，服氣須分內外，辨清濁，別咽喉。不分內外則吸邪氣，不辨清濁則無分兩，不別咽喉則不入胃脘。
　　偷龍咽津。
　　此在口訣。人之得體，始於北極元泉之下。元泉者，真一也。自丹田上朝舌下二竅，謂之神水、華池。咀嚼至濃，養生家名曰鍊精含虛。鼓漱攪成大藥，其數一周天，赤龍不能勝載，方為鉛汞重寶。內想神宮，微微出氣作意咽之，直令喉中作聲，下入丹田中凝結，如難子潔白狀。《紫河車歌》曰：左為日兮右為月，兩半同升合為一。出彼玉池入金室，大如彈丸黃如橘。中有佳味甘如蜜，子若得之慎勿失，審能修之仙道畢。《內景經》亦云：舌下玄膺生岸。又曰：玉池清水灌靈根，審能修之命長存。《赤城長生記》人身上之津液，非漱咽則無以灌溉於五臟，發其光澤也。
　　離卦用九 ，坎卦用六 。
　　太白真人云：五行顛倒衛，龍從火裹出。五行不順行，虎向水中生。又曰：欲知顛倒術，相尅乃相生。又曰：欲知顛倒由離坎，須識浮沉定主賓。《草堂歌》曰：若欲學長生，先須筭五行。五行不顛倒，還丹不解成。會得五行顛倒，方知利中有害，害卻成利。珞琭子云：每見凶中有吉，吉乃先凶。《陰符經》所謂：天有五賊，見之者昌。且以天地萬物觀之，無有不顛倒者。然須識真五行，方解顛倒術。曹真人云：五行處處有，豈是真人惜。歡識五行真，一水還一石。鄭真人云：一陰一陽之謂道，一水一石之謂丹。又歌曰：為得鉛中金，兼得石中水。蓋水中出金，石中出液。
　　所謂天地設位，而易行乎其中矣。日南午，太陰之氣；乘於餘陽，燕坐。
　　燕坐者，儒家所謂潛神，釋氏所謂坐禪。左玄真人云：夫欲修生，放拾外事，無令干心，然後安坐內觀於心，若覺一念起即除滅。其法，要於淨室，寬衣疊足，蟠坐閉目安穩，一切善惡都莫思量，則元氣自復，兀然而住矣。
　　調息，
　　太白真人授沖和子云：神廬者，鼻也。夫欲安元和之氣，先淨室中調，令氣微微然。小則生之門，大則死之路，故生死之機在此矣。啟之又不可，閉之又難為，但令微之。又微不得令奔而口吐。故《老子》云：綿綿若存，用之不勤。容成子吐故納新，察鼻之出入。內觀經云：元氣入鼻，灌泥九也。《保神經》云：欲得延年壽，無過治髓門，髓門者，玄牝之門也。
　　心無外緣，
　　《黃庭經》云：臍下一寸，名曰下丹田。《劉真君歌》曰：欲得不死長在天，須將元氣守丹田。大抵心無外緣，是真人初修道法。所謂收視反聽其法要，喘息不出於鼻內，思惟不離於身中。《老子》云：雖有榮觀，燕處超然。君子終日，行不離輜重，皆此義也。
　　以神馭氣。
　　尹真人曰：若神能馭氣，即鼻不失於息。真人以神為車，以氣為馬，終日行而不失。上至泥九，下至命門，二境相通，可救老殘。若呼不得神宰，一息不全。若吸不得神宰，一息不全。若能息息之中，神氣相合，子母不相離，即當內結，求死不得。功成之後，男子關元無聚精，女子臍下不結嬰。若神氣各馳，情為慾牽，元氣下降，自不能制，遂有畎洽之憂。若息息之中，神氣相持，子母不離，雖有會合，常味於無味，乃於得術矣。西竺迦葉留形，馬明龍樹並得此，密傳於世。得聞此者，皆累世積福，於仙錄有緣，乃可遇之。古歌曰：若欲長生學伏心，莫觀他事去來今。但向定中神氣合，何憂不至大仙林。
　　閉神廬以定火候，
　　《草衣子歌》曰：探鍊鉛汞在午前，一陰生即破其乾。所以修生之士，陽時則服氣，午後只閉息而已，所以鍊陰也。《赤城記》所謂：鍊氣者，閉息也。閉息千日，則五臟不交，六腑不傳，百脉不行，百關自奏，神氣自御，萬化自定。天地不能盜其體，陰陽不能衰其形。從一至十，從十至百，從百至千。閉息一百二十為小乘，閉息一千二百為中乘，閉息一萬二于為大乘。晝夜計一萬三千五百息，呼吸計五百四十動為一息，去仙不遠矣。其術湛然，無思澄心，燕坐昂頭，瞑目閉息。以右手第二指第三節，謂之生死門。受神之所，乃以數珠按之，心默數之。息急即右轉咽喉，不可令大急，急則微出外氣，復吸則止。此在口訣。
　　開生門而復嬰兒。
　　胎息者，抱一守中之法也。嬰兒在腹中，取氣於臍管。十月脫胎，即取氣於神廬。真人鼻無出入，其息深深。《老子》所謂復歸於嬰兒者，胎息之謂也。《胎息歌》云：鼻口非呼吸，方為胎息功。雖居宇宙內，如在胞胎中。世人為生門有臍，蓋閉塞所以氣出不得。臍虛之後求息，則息自然氣從此處出，鼻中無息也。蟠足正坐，兩手交在臍上者，為臍虛存一之後，應從此處出也。
　　聖胎內結，握固凝然，衛生之經，思過半矣。自子至午為鍊陽，自午至酉為鍊陰。陽主乎動，陰主乎靜。陽不欲溢，陰不欲覆。陰平陽祕，精神乃治。然而知之非難，持之在久無間斷，與道相應，則內外俱進，而還丹之事可議矣。
　　《谷神論》含津鍊炁，吐故納新，上入泥九，下注丹田，謂之內丹。陽龍陰虎，木液金精，二熙交會，烹鍊而成，謂之外丹。修道之人，先成內丹，後鍊外藥，內外相應，即政神仙。煙蘿子云：真外應丹自來金。華山人云：只修真氣不修丹，到了多應變化難。定機子亦云：雖是長生客，未為拔宅仙。更須修大藥，方始得飛仙。
　　引導訣
　　並閉息，為之息滿，急則微微吐放。
　　仰托一度理三焦，
　　雙手極力向上，如擎天狀托之，左右各三次。
　　左肝右肺如射鵰。
　　先左引，次右引，極力為之如前。
　　東肝單托西通腎，
　　右手握固，柱右腎堂，左手極力托之。左手握固，柱左腎堂，右手極力托之。左右各三次。
　　五勞回顧七傷調。
　　右手抱左肘則左顧，左手抱右肘則右顧，皆極力三作。
　　游魚擺尾通心臟，
　　雙展兩臂擺之，數多為妙。
　　手攀雙足理於腰。
　　正坐舒展雙足，以雙手取足心，極力三攀之。
　　次嗚天鼓三十六，兩手掩耳後頭敲。
　　雙手緊掩兩耳，叩齒三十六下，以第二指敲耳後骨。
　　靈劍子引導子午記竟