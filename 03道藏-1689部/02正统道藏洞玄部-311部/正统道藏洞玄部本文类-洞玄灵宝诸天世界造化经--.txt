洞玄靈寶諸天世界造化經
　　經名：洞玄靈寶諸天譽界造化經。撰人不詳，約出於南北朝或隋唐。言劫運灾變及濟度之法。一卷。底本出處：《正統道藏》 洞玄部本文類。
　　洞玄靈寶諸天世界造化經
　　天尊說經開叙品第一
　　太上天尊居靈鳥山中，與諸天人說十二部經。於是乃分四十萬品，弟子書之，故曰妙道。爾時天尊化為居士，而智慧無窮，而告眾曰：我學道以來，九十一劫，斷求念空，故得無想定通眾聖中王。以洞達之照，得見天地敗而更成，眾生死而復生，無有窮已。如日月圍繞崑崙之山，旋照四方。天下周而復始，無止息時。有四千崑崙，四千日月，四千天下；有大海水四千，大龍王宮四千，大金翅鳥王宮四千；大惡道高數萬里，大神山高數千里，大神樹萬種種大地獄。合爾所名，為小劫世界數；是小劫世界千，名為中劫世界數；是中劫世界千，名為三界。大劫世界從彼始成，至後七日並出，悉燒敗之，一切蕩盡，後復更成，一如往法，無休止時。自然如是，無神為也。亦如眾生死而復生，但其壽長遠，人不知之。又眾生死時，形滅而神移，皆緣其生時所作罪福，至彼五道之處。何謂五道。一者天道，二者人道，三者地獄之道，四者餓鬼之道，五者畜生蟲獸之道。若其人生世積德探厚，得入上福，則生天道，長壽好形，安樂無極，還知宿命因緣之事。若其生世得在中福，則生人道，得其富貴之門，無所不足。若其人生世福微罪多，得在下福，則生貧賤之門，凡事下惡，所向無可，或得盲聾瘖瘂六疾，醜惡奴婢臭處躁穢之身。是上二道，雖有優劣，猶勝是下三塗有生之苦。若其人生世慳貪恡惜，不施飢渴，不濟窮急，即生餓鬼之道。當受鬼形，腹如懸鼓，喉中容縷，縱見美饌，不能得食，長受飢餓，形色醜惡，兼有長年，思滅不得。若其人生世奉親無孝，九族無仁，惡及百姓，羣眾所忌者，則生地獄之道。受其罪鬼之形，常被考毒，不可勝說。若其人生世好殺害眾生，射獵為事，屠割為業，不知修福，但行惡事，即生畜生之道，為彼羊牛猪鵝雞鴨，受其屠割秤賣之報。如先身所為，誰能見是，唯得道者知之，謂汝未信，故說偈頌：
　　天地諒改換，何等能常存。出生必入死，神隨五道緣。
　　敢或有欺誑，地獄相拘連。但當修善業，悔過滅罪根。
　　太上耀靈之符，行之無怠，超凌三界，得離五苦，轉輪不滅，位為真人。
　　崑崙山王四天下品第二
　　道言：我在玄化之前，故有太上號，見彼崑崙山王，以金銀琉璃水精作之。上高三百三十六萬里，下有大海圍之，深亦三百三十六萬里，廣亦三百三十六萬里。地深二十億萬里。次下有地，亦深二十億萬里。次下有粟金二十億萬里，次下有剛鐵二十億萬里，次下有水深八十億萬里，次下有大風，深厚五百二十億萬里。以是大風持地，使有墮落地浮水上，水浮風上，其下大空，異天地也。崑崙山北以金光照之，其天下名鬱單越，地方四十萬里，人壽千歲，其髮鉗色，男女長短同等，無有高下，民悉好善，不復相教作惡者也。凡四天下，是天下最勝三天下也。又崑崙山西，以水精照之，其天下名大唐界，其地如半月之形，廣長三十二萬里，人壽二百歲。其人長短皆有人間之事，壽夭之年。又崑崙山東天下，以銀光照之，名碧落界，地方四十六萬里，地正圓，人壽三百歲，或長或短，皆有人間之事，壽夭之年。又此崑崙山南，以琉璃光照之，地方二十八萬里，其地名棄賢界。其人或長或短，於人間最苦，不如彼三天下人也。年壽無定，猶有一事勝三天下，及上諸天人者，其人勇猛，求道易也。若能修福，從我道者，逕上生天堂，或出三界，得無上道。如其積罪者，死入地獄，俄頃之間，無有定品。又崑崙之山在黃曾天下，太微帝君或居中央，有四天王，各鎮四邊，各掌一方天下，常以月一日、八日，遣使者下，案行天下，伺察帝王臣民龍鬼，蝖飛蚑行蠕動之類，心念口言，身行善惡。十四日遣真人下，十五日、十八日仙王下，二十三日、二十四日使者復下，二十八日、二十九日仙王下，三十日諸天王下。四下者，日月五星、二十八宿，其中諸天森然俱下，伺察眾惡罪犯之者。汝曹當以是日，改心易行，持齋悔過，誦經持戒，唯行善事，能如是者，天官愛護，司命益筭，盡其本壽，不遭枉橫。至其壽盡，上生天堂，衣食自然，安樂無窮。是言至實而汝未信，故說偈頌：
　　爾觀四天下，矜是無祕言。受生若電過，那不修福田。
　　冥冥地獄中，萬萬億劫年。天律無原赦，為欲訴何尊。
　　天律乘真，正魔邪神，符騰福至，與道昇遐，玄都司契，犯法不赦，急急如律令。
　　日月旋照四天下及天上品第三
　　道言：崑崙山上方三十六萬里，其中神聖居之，各有方位。又有日月天子，光明具足，普照天下。唯月城之中，有五風轉行，月中有四宮，五夫人，有騫樹，上高四千里，所以影見月中，善人見之，其樹有實，不可稱說。又有七仙精舍，及七寶之山，七寶之樹。此等仙人，常修我道，終無橫夭損壽也。汝曹若欲生是長壽天中者，當修是下五事。一者慈心不殺，愛存物命。二者賢良不盜，濟救窮急。三者用心貞潔，不犯外色。四者奉齋護戒，精進無倦。五者誠信不欺，减酒慎過。行是五事，必得生天。謂汝不信，故說偈頌：
　　時行叵能制，哀哉生世促。如何萌罪辜，天官所糾錄。
　　一往無拯拔，沈魂淪地獄。速願生天好，三塗不可觸。
　　太上尊靈經之符，濟育羣生，開悟盲冥，雜妙華香，修心恭敬，得金光之身，無量壽命，急急如律令。
　　諸天世界大洞品第四
　　道言：三界之人，凡有三生。一者花生，二者化生，三者胎生。花生者，積福深厚，於蓮花中生，為彼天人。化生者，福有神力，於變化中生。唯有胎生，福德微淺，最為下劣，託神肉形，年壽短促，不如天人。天人雖樂，猶有三界之內，至其壽盡，還生下土，無由得道。真人無死，能有能無，金剛不能為固，石壁不能為障，雷霆不能為駛，水火不能為患，諸天不能為隔，智慧不能為長，鬼神無不降伏，有生無不宗仰。是為無上三界之人，得道者與虛空合體，無盡者也。其化生者，先有善功，應化故也。欲希昇度，喻如脫身救獸，忘死求道。當行萬善，斷棄俗緣，隱居山林，奉禮草聖，日夜齋直，沐浴潔清，洗蕩口齒，不食臭惡。今精神附著，不害羣生，唯道是從，誓願不絕，得道飛仙。如是之教，語諸仙官，道士有法服之身，非是帝王臣民所能行之。但能尊行十善，修奉五戒，不染十惡，必生上天，八劫之壽，有兼聖則得生道，非誑汝也。
　　諸天齊功，隨願即報，紀德仙都，及諸羣魔鬼神，有來聽者，增官益族，早得天道，為金光真人，不輕慢玄都律，吏明如律令。
　　小劫大劫天地敗成品第五
　　道言：地有三灾。一者火灾，二者水灾，三者風灾。先為小劫，後為大劫。小劫至時，陰陽氣變，水旱不調，五穀匱乏，一切木石草棘，及眾生指爪，盡成刀劍，互相殺伐，人民死盡，兼人命短淺，忽自誑惑，七日之內，相殺都盡。是洪水滔溢，洗蕩天地，山川改換，土地平坦。甘露降臻，真人下生，身有明光，名曰崑崙。爾時洪水美好，味甘除患，一種七獲，如有便利不凈，地即裂之，受已還合。人壽八萬歲，女年五百歲，方乃行嫁，天下快樂，同彼上天。其後真人過去，後生之徒，漸漸積罪，經是數千萬年，地獄滿溢，大劫欲至。帝王臣民父子，上下相殘，民無忠孝，君無慈仁，劫盜橫起，逆暴相仍，為惡之苦，劇於大劫之前。及四天之下，人情盡惡，無有往日淳風之俗，於是大劫始至，大灾先起，二日並出，乃至三日、四日、五日、六日、七日，一時俱為是數萬億年，河海乾涸，眾生死盡。天尊觀地上，其中男女，散戲地味之草，顏色變惡，失其光明，其身即重，不能飛去，常居下苦。於是天尊愍此眾苦，令日月還生，星宿復度，風雨順時，天降甘露，地出醴泉，人無疾病，華色赫奕。其壽六萬，食自然之米，衣自然之服。後世人性行轉薄，罪根萌生，年壽漸短，自然衣食，忽自殄滅，乃食鳥獸之肉，衣其皮羽，更相殘害，罪負日積，陰陽不調，雨旱不節，冬則穴處，一夏則巢居，以避時害，未有衣食禮義之節，死入地獄，不得生天。如是萬億年，万生聖智，感降教化，伏牛乘馬，造火田蠶，衣食君人之事，以相維制，有高下貴賤之差，能行至善。行合道教，則得生天。如其不然，悉入地獄。冥冥萬劫，無有出期。以是之故，今說偈頌：
　　地獄徒罪苦，永劫無出期。釁毒由身植，信哉莫爾嗤。
　　形滅反泉壤，神魄隨功基。天地猶一忽，汝無疾風時。
　　下敷元生，和神之度，翼是靈經，天人慶慕，扶福三界，除汝罪故。敢有毀墮，獄律無恕，急急如律令。
　　九幽地獄品第六
　　道言：其黃曾天下，凡有九州，皆以小海環之，流通崑崙大海。我今教化之處，名曰赤縣小洲，中為九州，法彼大洲者也。是小九州之人，聰明巧偽，少有真實，希得生天，多入九幽地獄，縱橫數十萬里，其中冥冥，盡是罪人。或洋銅灌口，或鑊煮之，或猛火燒之，或鐵叉刺之，或鐵鎚鎚之，或火杖拷之，或屠解其形，懸其頭首，或擔砂負石，填河塞海，大神結政，徒罪無赦。或為一劫、二劫、三劫、四劫，乃至百劫。是劫有大探坑，方四十里，告令罪人，作役百年，投一芥子，至是坑平滿，名為一劫。又有大石方四十里，告令罪人，徒作百年，以天衣一拂，須是大石消盡，名為一劫。爾時罪人哭泣相向，相謂曰：芥子至小，是坑深廣，何當平滿。是石堅勁，天衣輕眇，百年一拂，何當消盡。而獄吏聞之，怒而告曰：如是之劫，其數二十，未名半小劫也。罪人聞之，氣思哀咽，死而復生，將之入是科罪，無復出期。方恨先身不孝惡逆，為賊殺生，誹謗經道，奪人之命，負人之財，姦巧盜取，不奉神道，致有是報者也。我見如是，念汝士女不可為罪，故說偈頌：
　　坑石不為名，二十非大劫。悠悠徒罪中，神魄不為滅。
　　須臾起身形，蹔爾復屠裂。鑊湯為蒸煮，刀風為俎切。
　　愍哉下天人，何不建福業。生天必可果，況復神仙法。
　　告眾聖品第七
　　太上天尊說是經已，爾時眾聖諸君丈人、九老仙都君、九炁丈人等，悉皆在座，咸曰善哉，上白天尊：如是悟道，無不宗仰。請問彼諸天世界，復有至化不。天尊告曰：自我學道九十一劫，因學教化六十二億塵沙世界，或分神散體，同其生死，或化作金剛瑠璃之光，或為帝王聖智長老童子，或為神瑞仁獸，師子白鹿、麒麟鳳凰，種種方便，無所不通。但天下眾生，罪業深重，緣期未至，不能受化，終歸地獄。其中受化之者，悉得至道，不生三界。汝曹既覩道場，唯當闡揚道教，濟度羣生，為發大願，普令國主帝王，總及諸天地法界，一切臣民，下至蜎飛蠕動蚊行之類，皆使開悟，不入三塗十苦八難，死得無極之樂，生得法身無量之壽。七寶宮殿，無物不足。汝能如是濟度，則為天人之師，可不勉也。
　　天尊告曰：是經出世，未可隱藏。同契相授，景福由昌。謬傳流俗，獲罪招殃。於是眾聖稽首，悉皆稱善，信受奉行。
　　洞玄靈寶諸天世界造化經竟