太上救苦天尊說消愆滅罪經
　　經名：太上救苦天尊說消愆滅罪經。撰人不詳，約出於唐宋間。言修齋行道消灾滅罪。一卷。底本出處：《正統道藏》洞玄部本文類。
　　太上救苦天尊說消愆滅罪經
　　爾時，救苦天尊設大慈悲，為諸眾生滅除一切罪業，救拔沈淪，即令修齋布施，廣建功德，大起福田，召請天龍地祇，四梵天王，阿修羅王，諸天帝主，閻羅天子，泰山府君，司命司錄，五道大神，獄中典者，各恭敬禮拜，稽首叩顙，上白天尊曰：緣以世間眾生，受諸果報，並是大魔王管攝罪簿。若有閻浮國土十惡五逆，不敬父母，破齋犯戒，烹宰猪羊牛馬六畜，飛禽走獸之屬，種種之罪，一切罪人，身歿之後，皆入九幽地獄，日夜受苦，無由解脫。若以廣修功德，設齋布施，積劫拷掠，擊閉牢獄，無獲生天。
　　爾時，天尊曰：汝等眾生，諦聽吾言。或有世間男子女人，父母眷屬歿亡之後，宜建道場，修齋行道，散施資財，修功幽府。
　　一七秦廣大王太素妙廣真君，
　　二七初江大王陰德定休真君，
　　三七宋帝大王洞明普靜真君，
　　四七五官大王玄德五靈真君，
　　五七閻羅大王最勝耀靈真君，
　　六七變成大王寶蘭昭成真君，
　　七七泰山府君玄德妙生真君，
　　百日平等大王無上正度真君，
　　小祥都市大王飛魔演慶真君，
　　大祥轉輪大王五化威靈真君。
　　爾時，天尊曰：汝等眾生人民死亡之後，沈淪地獄，因斯善會，皆得超生自然，地獄虛閑，滅除罪業，苦惱辛酸。天尊乃詔命左司陽官、右司陰官，較量功德，勒酆都二十四獄考官典吏，放出受苦一切孤魂滯魄，咸令登火鍊之池，各執化形丹界靈符，盡獲更生之因，俱歸道岸。
　　天尊言：汝等眾生受苦罪人，得斯拔度，皆獲超生。汝等眾生，各各諦聽，吾當為汝說偈誦曰：
　　酆都夜壑，忽以光輝。照出幽魂，來飴香糜。
　　靈符火鍊，百骸自飛。得見法會，仙岐知歸。
　　又誦曰：
　　萬劫難遇，功緣可崇。開闢幽趣，全假真風。
　　梯航彼岸，濟惠無窮。念念生因，駕景飛空。
　　是時，眾等聞說偈言，咸皆解脫，各各稽首，奉辭而退。
　　太上救苦天尊說消愆滅罪經竟