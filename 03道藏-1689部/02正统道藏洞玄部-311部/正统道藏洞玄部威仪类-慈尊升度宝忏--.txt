慈尊昇度寶懺
　　經名：慈尊昇度寶懺。一卷。底本出處：《正統道藏》洞玄部威儀類。
　　慈尊昇度寶懺
　　法事如式
　　具位臣某焚香奏啟：至真無上道寶太上三尊，至真無上經寶三十六部尊經，至真無上師寶玄中大法師，東極宮中大慈仁者、太一救苦天尊、青玄上帝，九幽拔罪天尊，十方救苦天尊，大慈大悲救苦真人，大慈大悲大惠真人，救苦會中無鞅真宰、傳奏香官、功曹使者，此間土地里域正神。悉仗真香，普同供養。臣今奏為：
　　臣聞：三清上聖，布三洞以垂慈；十極天尊，徧十方而救苦。恩覃宇宙，惠及幽冥。六趣眾生，披雲霧而行瞻日月；九幽諸地，化沙塵而載度天人。而況黃籙垂科，紫清設教，普資普度，無量無邊。今者奉為亡過某靈魂，依九品之真科，禱十天之列聖。祗嚴淨宇，虔露哀忱。懺塵劫之愆尤，解多生之罪障。今則蘭場式備，寶炷凝煙。恭對至尊，宣揚懺法，稽首皈依，無極大道。
　　啟敬贊　三皈依
　　三寶既皈，十方洞鑒。以今奉為亡過某靈魂，仰奉真科，輒憑道侶，用資冥福，超度往生，嚴潔香花，虔誠供養。
　　道場眾等
　　切以香者，騫林奇木，聚窟靈根，發揚道德之輝華，固結乾坤之瑞氣。寶奩纔出，金鼎初梵。願慈一瓣之香，徧御十華之境。法眾虔誠，皈依供養。
　　浮香遠覽天尊
　　沈壇百和藹祥雲，一瓣心香表至誠。救苦天尊垂降格，亡靈得度禮三清。
　　切以花者，閬苑傳根，靈臺結蘂。發五枝之仙桂，開十丈之芳蓮。繽紛落座隅，綽約縈空際。嚴持萬卉，散漫十方。法眾皈依，虔誠供養。
　　寶花嚴淨天尊
　　天香國色自長春，燦爛盈盤表至誠。三境天尊垂證鑒，亡靈得度禮慈尊。
　　切以水者，淵源甚搏，利濟無窮。挹從東井之中，酌向十方之境。備雖簡易，貴在虔恭。法眾皈依，虔誠供養。
　　甘露流通天尊
　　沈沈玉海注靈波，淼淼泓澄潤澤多。十極天尊垂證鑒，恩霑亡者順離羅。
　　伏聞救苦天尊，徧滿十方界，常以威神力，救拔諸眾生，得離於迷途。眾生不知覺，如盲見日月。我本太無中，拔領無邊際。慶雲開生門，祥煙塞死戶。初發玄元始，以通祥感機。救一切罪，度一切厄，渺渺超仙源，蕩蕩自然清。如斯道力，無量無邊。今者仰對寶光，禮瞻玉相。奉為亡過某靈魂，懺生前之罪咎，除歿後之愆尤。法眾虔誠，至心朝禮。
　　至心朝禮，大羅元始天尊。
　　至心朝禮，玉宸靈寶天尊。
　　至心朝禮，混元道德天尊。
　　至心朝禮，太一救苦天尊。
　　至心朝禮，九幽拔罪天尊。
　　至心朝禮，玉寶皇上天尊。
　　至心朝禮，玄真萬福天尊。
　　至心朝禮，太妙至極天尊。
　　至心朝禮，玄上玉宸天尊。
　　至心朝禮，度仙上聖天尊。
　　至心朝禮，好生度命天尊。
　　至心朝禮，太靈虛皇天尊。
　　至心朝禮，無量太華天尊。
　　至心朝禮，玉虛明皇天尊。
　　至心朝禮，真皇洞神天尊。
　　至心朝禮，大慈大悲救苦真人。
　　至心朝禮，大慈大悲大惠真人。
　　禮足　各長跪　皈命懺悔
　　臣法眾等至心皈身、皈神、皈命三清上聖，十方救苦天尊。恭望大慈，洞垂巨澤，俯降洪恩。以今行道，朝元焚香，謝過懺悔。所薦亡過某靈魂，自從生誕，乃至淪亡。舉止去來，滯染六根之塵垢；虛華逸樂，滋生萬種之愆喜。捨身受身，無邊無量。一切身業重罪，願賜赦除。伏願三寶垂慈，十方救苦。頒金書而赦罪，承惠澤以遷神。臣等至心稽首禮謝，無上虛皇至真三寶。
　　步虛
　　臣等又慮亡過某靈魂，身業已斷，心業未消。更為重啟十方，告盟眾聖。懺生前之罪咎，證今日之良因。法眾皈依，再伸朝禮。
　　至心朝禮，大羅元始天尊。
　　至心朝禮，玉宸靈寶天尊。
　　至心朝禮，混元道德天尊。
　　至心朝禮，太一救苦天尊。
　　至心朝禮，九幽拔罪天尊。
　　至心朝禮，玉寶皇上天尊。
　　至心朝禮，玄真萬福天尊。
　　至心朝禮，太妙至極天尊。
　　至心朝禮，玄上玉宸天尊。
　　至心朝禮，度仙上聖天尊。
　　至心朝禮，好生度命天尊。
　　至心朝禮，太靈虛皇天尊。
　　至心朝禮，無量太華天尊。
　　至心朝禮，玉虛明皇天尊。
　　至心朝禮，真皇洞神天尊。
　　至心朝橙，大慈大悲救苦真人。
　　至心朝禮，大慈大悲大惠真人。
　　禮足　各長跪　皈命懺悔。
　　臣法眾等至心皈身、皈神、皈命三清上聖，十方救苦天尊。恭望大慈，洞垂巨澤，俯降洪恩。以今行道，朝元焚香，謝過懺悔。所薦亡過某靈魂，自從生誕，乃至淪亡。嗔喜愛憎，種種悉從於心起；貪欲虛妄，念念皆屬於意萌。故犯悞為，無邊無量。一切心業諸罪，願賜赦除。伏願慈恩廣布於十方，罪根消滅；淨魂早離於九地，福境逍遙。臣等至心稽首禮謝，無上正真三寶。
　　步虛
　　臣等又慮亡過某，心業既得以消除，頓回正念；口業不經於懺悔，難斷惡根。更為重啟十方，併除三業，俾所薦亡過某靈魂，悟身心口業之幻妄，罪垢冰消；禮道經師寶之真乘，善芽增長。法眾皈依，三伸朝禮。
　　至心朝禮，大羅元始天尊。
　　至心朝禮，玉宸靈寶天尊。
　　至心朝禮，混元道德天尊。
　　至心朝禮，太一救苦天尊。
　　至心朝禮，九幽拔罪天尊。
　　至心朝禮，玉寶皇上天尊。
　　至心朝禮，玄真萬福天尊。
　　至心朝禮，太妙至極天尊。
　　至心朝禮，玄上玉宸天尊。
　　至心朝禮，度仙上聖天尊。
　　至心朝禮，好生度命天尊。
　　至心朝禮，太靈虛皇天尊。
　　至心朝禮，無量太華天尊。
　　至心朝禮，玉虛明皇天尊。
　　至心朝禮，真皇洞神天尊。
　　至心朝禮，大慈大悲救苦真人。
　　至心朝禮，大慈大悲大惠真人。
　　禮足　各長跪　皈命懺悔
　　臣法眾等至心皈身、皈神、皈命三清上聖，十方救苦天尊。恭望大慈，洞垂巨澤，俯降洪恩。以今行道，朝元焚香，謝過懺悔。所薦亡過某靈魂，自從生誕，乃至淪亡。口是心非，恣啖傷於物命；華言綺語，騁巧佞於舌根。自作教他，無邊無量。一切口業大罪，願賜赦除。伏願三業蠲消，六根清淨。悉仗十天之聖力，永離九夜之昏途。臣等至心稽首禮謝，無上正真三寶。
　　步虛　三啟　三禮
　　仰惟十方救苦天尊，化形十方界，普濟度天人。委氣聚功德，同聲救罪魂。過此境界，東極天中，長樂舍內，大慈仁者，救苦天尊，發弘誓願，普救眾生。億億劫中，度人無量。若能稱揚寶號，注想慈容。皈心不暫停，念誦無休息。即得離諸苦趣，證此勝緣。享大福於天堂，無苦聲於地獄。火翳成清署，劍樹化騫林。上登朱陵府，徑朝元始尊。更憑道侶，同為稱揚。
　　舉青華寶號
　　已聞寶號，注想尊容。功德巍巍，除殃滅罪。更憑道力經力，資冥福以超昇；惟仗妙音法音，覺魂儀而解悟。真經有妙，祕典重宣。法眾皈依，至心持誦。
　　救苦妙經
　　今者，瓊札琅書，聲聞十極；玉音寶號；響徹諸天。當願侍香金童，結香篆於天中；典經玉郎，進經文於簡上。即使罪消億劫，福降今辰。存亡承開泰之恩，動植感生成之德。如斯勝力，徧悉裝嚴。三途罷楚毒之勞，九夜絕辛酸之苦。洎乎，悠悠庶品，蠢蠢含生，俱登六度之舟，並上三清之界。臣等至心稽首禮謝，無上虛皇正真三寶。
　　向來　回向
　　慈尊昇度寶懺竟