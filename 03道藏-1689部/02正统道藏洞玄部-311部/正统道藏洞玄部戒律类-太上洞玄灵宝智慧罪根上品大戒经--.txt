太上洞玄靈寶智慧罪根上品大戒經
　　經名：太上洞玄靈寶智慧罪根上品大戒經。撰人不詳，約出於東晉。係古《靈寶經》之一。原本一卷，後分為二卷。底本出處：《正統道藏》洞玄部戒律類。
　　太上洞玄靈寶智慧罪根上品大戒經卷上
　　太上道君時於南丹洞陽上館柏陵舍，稽首禮問元始天尊：自顧宿世福慶因綠，億劫運通，得會聖明。昔蒙顯擢，過忝上真，加見訓喻三寶神經，賜以大戒，告以法音。過泰之歡，實為無量。自受訓勵，長齋空山，尊承法戒，不敢息倦，道業成就，開度天人，一切男女，普見法門，年命長遠，國土安全。翫樂之心，志在不退，既蒙開悟，願卒未聞。不審智慧宿命罪根，靈音祕重，可得暫盼篇目不乎。如蒙哀憐，重賜戒言，則以幽夜披太陽之光，長劫苦魂，得蒙拔度，更生福堂，道濟無外，惠宜普隆，所陳曲碎，懼觸天顏，顯顯之心，實希恩造。
　　元始天尊，是時當授太上道君《智慧罪根上品戒經》。五老上帝、大聖尊神、十方至真、諸天上仙、玄和玉女、五萬二千五百眾詣座。天灑香華，神龍妓樂無鞅數眾，天仙玉女手把十絕靈嬸，旋繞日月華精。神風四會，流香拂塵，紫雲吐暉，絳霞敷天，三景齊照，諸天光明。河海靜默，山嶽藏煙，龍璃踴躍，人神歡欣。生死同休，福慶普隆，五苦咸解，三徒並原。長離地獄，更生天堂，一切眾生，並得長年。於是天尊命召十方飛天神人，開九幽玉匱長夜之函，出生死罪錄，惡對種根，十方飛天，各說因綠，以告太上大道君焉。
　　天尊告日：龍漢之年，我出法度人。其世愚聾，不知法音，唯用純朴，無有惡心，不識禮義，無有君臣，不識宿命，不知因綠。以法訓喻，漸入法門，專心信向，無為罪根，命皆長遠，不有夭傷。我過去後，天地破壞，無復光明，男女灰滅，淪於延康，幽幽冥冥億劫之中。至赤明開光，天地復位，我又出世，號無名之君，出法教化，度諸天人。其世男女，行有精麤，不等一心，有信向者，皆得長年，有生嫉害，惡逆不忠，皆夭壽命，便有罪福因綠之根。我過去後，一劫交周，天地又壞，復無光明，幽幽冥冥，五劫之中。至開皇元年，靈寶真文開通三象，天地復正，五文煥明，我於始青天中，號元始天尊，流演法教，化度諸天。始開之際，人民純朴，結繩而行，混沌用心，合於自然，皆得長壽三萬六千年。至上皇元年，心漸頹壞，恐至凋落，正法不全。故國國周行，宣授天文，咸令入法，成就諸心。半劫之中，命漸凋落，壽得一萬八千餘年。我過去後，天運轉促，人心破壞，更相謀逆。嫉害勝己，爭競功名，不信經法，疑貳天真。口是心非，自作一法，淫祀邪神，殺生祈檮。迷惑不專，更相殘害，自取夭傷，命不以理，壽無定年。致有罪錄惡種，展轉五道八難之中，沈淪三徒，莫知命根，冥冥長夜，億劫無還，流曳塗炭，甚可哀傷。今當相告治身之戒，功德報應，罪惡之對，生死命根。便可諦受，慎行勿忘，廣宣開度，普示天人，咸令男女，歸身法門，持戒修齋，遠諸惡源，使生死歡泰，得道自然。道君歡喜，伏聽戒言。
　　天尊言曰：夫欲安身治國，使門戶清貴，天神祐護，地祇敬愛，當修善功，勤心齋戒，廣施法門。先人後身，有惠於萬物，功普於一切，功滿三千，白日昇天，修善有餘，天降雲車。弘道無已，自致不死。斯本行之上戒，可不遵奉之乎。
　　一者，當卹死護生，救度戹難，命得其壽，不有夭傷。
　　二者，救疾治病，載度困篤，身得安全，不有痛劇。
　　三者，施惠窮困，拯度危戹，割己濟物，無有恡惜。
　　四者，奉侍師寶，營靖建舍，廣作功德，無有息倦。
　　五者，書經校定，晨夕禮誦，供養香燈，心無替慢。
　　六者，修齋念道，恭心遵法，內外清虛，不生穢惡。
　　七者，退身護義，不爭功名，抱素守朴，行應自然。
　　八者，宣化愚俗，諫諍解惡，咸令一心，宗奉大法。
　　九者，邊道立井，植種果林，教化童蒙，勸人作善。
　　十者，施為可法，動靜可觀，教制可軌，行常使然。
　　此十善因緣上戒之律，十天神王所奉，能行之者飛天齊功。次當持身慎行，與人君言則惠於國，與人父言則慈於子，與人師言則愛於眾，與人兄言則悌於行，與人臣言則忠於君，與人子言則孝於親，與人友言則信於交，與人婦言則貞於夫，與人夫言則和於室，與人弟子言則恭於禮，與野人言則勸於農，與道士言則正於道，與異國人言則各守其域，與奴婢言則慎於事。此一十四戒持身之品，四天帝王常所宗奉，普告四方正士神祇，人民百姓，子男女人，咸使行此上品，參於四天自然福堂。能行之者，四天所貴，地祇所稱，位比仙王。
　　次有上品百八十戒，中品八十戒，下品四十戒，並元始智慧三品之律，撰為觀身大戒，合三百首。自非上仙之德，身洞三清，體入自然，莫能奉之。末世男女，心當破壞，行漸怠縱，並懷疑貳，趣競萬端，守真者少，必當不能宗承觀身，既不遵奉，必致大殃。今撰上品十戒之律，可以度人，廣加開化，令入法門。勤奉之者，則獲自然之福，無為之道也。十戒者：
　　一者，不得嫉妬勝己，抑絕賢明。
　　二者，不得飲酒放蕩，穢亂三宮。
　　三者，不得淫犯他妻，好貪細滑。
　　四者，不得棄薄老病，窮賤之人。
　　五者，不得誹謗善人，毀攻同學。
　　六者，不得貪積珍寶，弗肯施散。
　　七者，不得殺生祠祀，六天鬼神。
　　八者，不得意論經典，以為虛誕。
　　九者，不得背師恩義，斯詐新學。
　　十者，平等一心，仁孝一切。
　　此十戒普教十方無極世界，度一切人。能奉之者，功書十天，福延七祖，拔出長夜九幽之中，上昇南宮。身入光明，因緣不絕，剋得神仙。諸行並足，當避十惡，遠於盲道，斷滅罪根。十惡者：
　　一者，飲酒淫色，貪欲無已。
　　二者，陰賊世間，訕謗道士。
　　三者，輕師慢法，傲忽三寶。
　　四者，竊取經書，妄宣道要。
　　五者，借換不還，欺誘萬民。
　　六者，殺生貪味，口是心非。
　　七者，不孝背恩違義，犯諸禁忌。
　　八者，誦經忽略，嗊嗃自是。
　　九者，責望人意，瞋恚四輩。
　　十者，意斷經旨，損益聖典，不信宿命，快情恣為，穢慢四大，不念生道。
　　此十惡之戒，不能離身。犯之者身遭眾橫，鬼神害命，考楚萬痛，恒無一寧，履善遇惡，萬向失利。死入地獄，幽閉重檻長夜之中，不睹三光，晝夜流曳。抱銅柱，履刀山，循劍樹，入鑊湯，吞火食炭，五苦備經，長淪九幽，無有生期，縱得解脫，還生六畜之中，不得人道。惡惡相牽，善善相因，罪福之對，如日月之垂光，生死之不滅，如影之隨形，緣轉相加，如車之輪。今說是戒，護度天人，明識諦受，勤行勿忘。若清信士女，必能保持十戒，才力兼贍，欲勤行精進，廣施眾善者，可授十二可從，開示十善十四持身之品也。
　　天尊言：夫為學者修齋求道，開度天人，作諸善功，當行十二可從戒，而得度世者，爾宜從之，自得正真，終入無為，所願皆成。十二可從戒者：
　　一者，見真經正法，開度一切，便發道意，心願後世得登大聖。
　　二者，常行慈心，願念一切，普得見法，開度廣遠，無有障礙。
　　三者，好樂經教，深遠覽達，意志堅明，開化愚闇。
　　四者，遵受師訓，廣開勸化，令入法墙，遠離盲道。
　　五者，信向玄妙，尊奉經訣，晨夕誦習，無有怠倦。
　　六者，不務榮華，斷絕因緣，專心定志，所營在法。
　　七者，勤誦大經，願念一切，廣開橋梁，為來生作善綠。
　　八者，恒生善心，不邪不偽，無嫉無害，無惡無拓。
　　九者，在所隨生，常值聖世，興靈寶法教，相值不絕。
　　十者，潔身持戒，修齋建功，廣救羣生，咸得度脫。
　　十一者，學業廣覽，宣通同法，預以天人，普令開度。
　　十二者，常與明師，世世相值，受教宣化，度人無量，一切善心，皆得道真
　　天尊言：夫學士治行之法，當行十二可從之戒。能以一心行此善念，世世得見聖，與道結緣，諸天友識，獨步三界，無所罣礙。長離三惡五道八難，神明敬護，地祇擁衛，門戶清肅，萬灾不干，可謂端坐而得道也。勤為習誦，廣宣同學，皆使一切齊入法門。
　　是時，天尊說戒都畢，太上道君、十方至真、無極大聖、高玄真人，歡喜作禮，一時東向稽首伏地。太上道君前進長跪，上白天尊言：眾真侍坐，得聞法音，諸天踊躍，喜慶難勝。大法既興，普度天人，來生男女，當受此恩。然見世愚聾，未見命根，不知罪福，所從何來，雖加開悟，不信者眾。已垂訓喻，願卒皇恩普賜，十方無極世界百姓子男女人，同時開悟，得見宿命善惡因緣，罪福報應，知有命根，普天獲濟，法教日隆。
　　於是天尊放身威光，內外洞徹，照明十方，無幽無隱，無極無窮，一時曉明，如見眼前。是男是女，悉是諸天之上福堂善人，逍遙無為，歡樂自然。下見諸地九幽之府，長夜之中，囚徒作役，餓鬼畜生，流曳死魂，首體髡截，無復身形，幽閉重檻，不覩三光。百姓男女並見命根罪福緣對善惡之報，莫不震惶、一時歸心，宗奉大法，修行眾善，投命天尊，伏從禁戒，無復退轉，福德普匝，歡樂難言，不勝喜慶。諸天大聖莫不稱善，故作頌曰：
　　十天輪空洞，死生從中歸。善惡各生根，緣對初無虧。昔見清信士，故得十天飛。歷觀九幽夜，苦魂攀嶺悲。長河難閉塞，刀山不可迴。輪轉五道中，惻愴傷人懷。天尊說禁戒，朗朗長夜開。諸天並歡悅，斯樂難可偕。
　　天尊言：今當命使諸天神人說諸罪錄，宣通法音，開悟羣生，覺諸天人，善男子、善女人。令知身行罪惡命根，因緣不絕，殃對相尋，流曳三塗五道之中，魂形苦惱，億劫無還。故說是戒，令入法門，開度九幽，拔出苦根，使生者見道，身脫八難，死者歡樂，上昇天堂，早生人中，轉輪聖王，生死慶泰，世世長存。預以信向，皆當精心，奉戒持齋，自得道真，慎行勤修，諦受勿忘，能同大法，便當伏聽。
　　太上洞玄靈寶智慧罪根上品大戒經卷上竟
　　太上洞玄靈寶智慧罪根上品大戒經卷下
　　東極世界飛天神人曰：東方無極世界恒沙眾生，已得道過去及未得道見在福中善男子善女人，修奉智慧上品十戒，功滿福報，致得乘空，白日飛行，駕景策龍，上登玉清，遊行東極九炁天中。未得道者，生世富貴，位為人尊，年命長遠，並無夭傷。東方青帝，皆即列名、奏言九炁上天九炁天官，告下東方三官九署地牢之中，削落青元九幽玉匱長夜之函宿世罪根。青天司命勒錄諸天神仙簿中，七祖皆得上昇天堂，衣食自然，隨年更生帝王之門，世世歡樂，恒居福中，因緣不絕，故得信根。
　　太上道君顧問東極世界飛天神人曰：我嘗歷觀諸天，出遊東門，見東方無極世界地獄之中，有百姓子男女人身受考撻，諸痛備嬰，形體毀悴，苦毒難言。見之悲傷，謫役幾年，當得解脫，為還人中，更還惡緣。如此之輩，當作何功德，以拔此怨，使得開度，還入善門。
　　東極世界飛天神人曰：其人所犯元惡罪錄，結在九幽長夜之函，九炁天君青天靈官三界司筭結其目錄，依玄都女青上宮左官律，九萬劫得還，生非人之道，輸轉九億萬劫。天地數極，乃得作九河都役使，此之辛苦，非可能言。欲得開度，斷絕惡緣，當依明真玉匱女青上宮科品，以青紋之繒九十尺，亦可九尺，金龍一枚，詣東方九炁天君東鄉諸靈官，九幽之中，拔贖苦魂，絕諸罪根。九日九夜，明燈燒香，首謝天君，九幽之下，得見光明，可得解脫，還入善緣。九年皆得還生人中，世世歡樂，福慶無窮。
　　東南世界飛天神人曰：東南無極世界恒沙眾生，已得道過去及未得道見在福中善男子善女人，修奉智慧上品十戒，功滿福報，名書上清，或位登上聖，或為神仙，遊行五嶽，駕龍乘虛，見在世上，為人師宗，萬姓所仰，三界所敬，門戶清貴，福慶無窮。東南地司皆列名上言梵炁上天，梵炁天官告下東南三官九府百二十曹，削落黃元九幽玉匱長夜之函宿世罪根。梵天司命勒錄梵天神仙籍中，七祖普得去離三塗，上昇天堂，衣飯天廚。一十二年皆得更生福德之門，帝王之家，世世歡樂，輪轉因緣，遂得飛仙。
　　太上道君顧問東南世界飛天神人曰：我嘗歷觀諸天，出遊東南門，見東南無極世界地獄之中，有百姓子男女人，受此惡對，苦毒難言，見之悲傷，甚可哀愍。被責幾年，當得解脫，蒙赦之日，為生人中，為作可形，如此之輩，有何功德，可相解度。
　　東南世界飛天神人曰：斯人所行，罪在酷逆，結於九幽長夜之函，一炁天君梵炁諸靈官三界司等結其罪錄，依玄都女青中宮中官律，萬劫得還，生賤人之中，身嬰六極，或抱殘傷，或生棄疾，輪轉十二萬劫無數之周，乃得作東嶽都役使。其人艱辛，非可能言。欲得拔度，還於善緣，當依明真玉匱女青中宮科品，以黃文之繒一百二十尺，亦可一十二尺，金龍一枚，詣東南梵炁天君東南諸靈官九幽之中，拔贖罪魂。一十二日一十二夜，明燈燒香，首謝天君，可得開度，見諸光明，一十二年皆得還生福德之門，世世歡樂，永享無窮。
　　南方無極世界飛天神人曰：南方無極世界恒沙眾生，已得道過去及未得道見在福中善男子善女人，修奉智慧上品十戒，功滿德備，丹天福報，已得道者，位登上真，或為神仙，或為靈官，或得滅度。見在世上，聰明智慧，逆知吉凶，或通靈徹視，役使鬼神，或在富貴帝王之門。南方赤帝南極地司，皆列名上言三炁丹天三炁天官，告下南方三官九府百二十曹，削除赤元九幽玉匱長夜之函宿世罪根。丹天司命注上丹天神仙籍中，七祖普得去離三塗，上昇天堂，逍遙南宮，三年皆得更生福德之門，世世歡樂，福慶難稱，善緣不絕，剋得神仙。
　　太上道君顧問南極世界飛天神人曰：我嘗歷觀諸天，出遊南門，見南方無極世界地獄之中，有百姓子男女人，裸身無衣，吞火食炭，頭面焦燎，舉體爛壞，無復人形，身受惡對，苦毒難言。見之流曳，傷痛人心。如此之輩，受對幾年，當得解脫，被赦之日，為還人中，為作何形，大慈之法，有何功德，可得解度，還於善緣。
　　南極世界飛天神人曰：其人酷逆，生世不道，罪結九幽長夜之府，三炁天君丹天諸靈官三界司筭結其罪錄，依玄都女青陽宮太陽官律，罪役皆三萬劫，當還生六畜之中，以報宿怨。三百萬劫輪轉丹天數周，乃得作三河水曹都役使，其間辛苦，非可得言。若欲開度，斷諸惡緣，使得速還人道之中，當依明真玉匱女青陽宮科品，以絳紋之繒三十尺，亦可三尺，金龍一枚，詣南方三炁天君南鄉諸靈官九幽之中，拔贖罪魂。三日三夜，明燈燒香，首謝天君，可得速出長夜之中，見諸光明，三年皆得更生人中，因緣不絕，轉得信根。
　　西南世界飛天神人曰：西南無極世界恒沙眾生，已得道過去及未得道見在福中善男子善女人，修奉智慧上品十戒，功德滿足，身受福報，已得道者，位登上真。未得道者，見在世上，為地祇所稱，天神所敬，死昇南宮，受號上補天官，總領鬼神。西南梵炁天君告下西南地祇三官九府百二十曹，削落黃元九幽玉匱長夜之函宿世罪根。梵天司命勒錄梵天神仙簿中。九祖普得去離三塗五苦之中，升度南宮，逍遙福堂。後十二年皆得還生富貴之門，因緣不絕，遂得神仙。
　　太上道君顧問西南世界飛天神人曰：我嘗歷觀諸天，出遊西南門，見西南無極世界長夜地獄三河九江五嶽之中，有百姓子男女人，身受惡對，苦痛難勝，見之悲惻，傷人肝心。如此之輩，凡應幾年，當得解脫被赦之日，當作何形，有何功德，可得拔度，還入福中。
　　西南世界飛天神人曰：此人前身十生人道，恒無善行，生輒元逆，一炁天君梵炁諸靈官三界主司結其罪錄，依玄都女青下宮右官律，萬劫得還，生下人之身作僕使，輪轉十二萬劫無數之周，乃得作南河都役使。此之勤苦，非言所盡。欲使拔度，還於善緣，當依明真玉匱女青下宮科品，以黃紋之繒一百二十尺，亦可一十二尺，金龍一枚，詣西南梵炁天君西南諸靈官九幽之中，拔贖罪魂。一十二日一十二夜，明燈燒香，首謝天君，西南諸靈官可得開度長夜之中，見諸光明。一十二年，皆得還生福慶之門。
　　西方世界飛天神人曰：西方無極世界恒沙眾生，已得道過去及未得道見在福中善男子善女人，修奉智慧上品十戒，功滿德報，已得道者，位登上真。未得道者，名書太素玄臺，命過昇天，為太上之賓，西方白帝皆列名七炁之天。七炁天君告下西方三官，九署地牢之中，削落白元九幽玉匱長夜之函宿世罪根。素天司命勒錄諸天神仙簿中。七祖普離三塗五苦，上昇金闕，受福自然，逍遙福堂，歡樂無窮。後生人中，得為人尊，三界所敬，鬼神所稱，輪轉福緣，皆得神仙。
　　太上道君顧問西極世界飛天神人曰：我嘗歷觀諸天，出遊西門，見西方無極世界長夜之中九幽地獄，及三河九江諸山，責役男女鬼魂，流曳三塗，五苦備嬰，斯人宿對，緣何而來，而充此罰。如此之例，幾年之中可得解脫，復有何功，可得拔度。
　　西極世界飛天神人曰：斯人宿身所行不道，七炁天君西方諸靈官三界主司結其罪錄，依玄都女青右宮陰官律，萬劫當得還生邊夷之國，有人之形，無人之情，轉輪七萬劫白帝數周，乃得作西嶽都役使。此之悠悠，勤苦難言，欲使開度，還入善緣，當依明真玉匱女青右宮科品，以白紋之繒七十尺，亦可七尺，金龍一枚，詣西方七炁天君西方諸靈官，九幽之中，拔贖罪根。七日七夜，明燈燒香，首謝天君，可得開度，見諸光明。七年皆得還生善人之門。
　　西北世界飛天神人曰：西北無極世界恒沙眾生，已得道過去及未得道見在福中善男子善女人，修奉智慧上品十戒，功滿德報，已得道者，位登上真，未得道者，名書九天，命過昇天，與五帝周旋。黃帝皆列言梵炁之天梵炁天君，告下西北三官九署地牢之中，削落黃元九幽玉匱長夜之函宿世罪根○ 梵天司命勒錄諸天神仙簿中。七祖皆得去離五道，上昇九天，受福無窮，後生人中，勇猛精進，威制五方，因緣不絕，得補五帝真人。
　　太上道君顧問西北世界飛天神人曰：我嘗歷觀諸天。出遊西北門，見西北無極世界地獄之中九江長夜寒冰夜庭，有百姓子男女人，塗炭流曳，身形楚撻，苦毒難言。如此比例，被責幾年，當得解脫。蒙赦之日，為還人中，復作何形。如未開恕，有何功德，可相拔度。
　　西北世界飛天神人曰：斯人所行酷逆無度，一炁天君西北諸靈官三界主司結其罪簿，依玄都女青太陰官水官律，萬劫當得生愚闇之中，聾盲六疾，非復人形。輪轉五道，一十二萬劫無數之周，乃得補長河都役使。此之悠悠，勤苦難言。欲使開度，還入善門，當依明真玉匱女青太陰宮科品，以黃紋之繒百二十尺，亦可一十二尺，金龍一枚，詣西北一炁天君西北諸靈官，九幽之中拔贖罪魂。一十二日一十二夜，明燈燒香，首謝天君，可得開度，見諸光明。一十二年，便得自在，更生人中，還入善緣之門，世世歡樂，長享無窮。
　　北方世界飛天神人曰：北方無極世界恒沙眾生，已得道過去及未得道見在福中善男子善女人，修奉智慧上品十戒，功德備足，玄天福報，名書上清。或位登上聖，遊行三清，或命過，即得為四極明公j 見在世上福德之中，神靈敬護，萬灾不干。北方地司，皆列言上宮，五炁天君告下北方三官九府百二十曹，削落玄元九幽玉匱長夜之函宿世罪根。玄天司命勒錄諸天神仙簿中。七祖普得上昇天堂，衣食自然。五年皆得更生帝王之門，輪轉福德，故恒居善緣。
　　太上道君顧問北方世界飛天神人曰：我嘗歷觀諸天，出遊北門，見北方無極世界地獄之中，三河九江諸山，責役百姓子男女人，塗炭流曳，負山擔石，閉塞長源，吞火瞰炭，無復身形。其人受對被責，幾年應得解脫，解脫之日，為還人中，復作何身中，復可得拔度與不。
　　北方世界飛天神人曰：斯人生世酷逆無道，五炁天君北方諸靈官三界主司結其罪錄，依玄都女青太陽宮火官律，萬劫當生六畜之中，輪轉五道五萬劫玄天數周，乃得補北嶽都役使。其對悠悠，難可卒還。欲使開度，速見命根，當依明真玉匱女青太陽宮科品，以玄紋之繒五十尺，亦可五尺，金龍一枚，詣五炁天君北方諸靈官九幽之中，拔贖罪魂。五日五夜，明燈燒香，首謝天君，可得開度見諸光明。五年身皆還生善緣之中。
　　東北世界飛天神人曰：東北無極世界恒沙眾生，已得道過去及未得道見在福中善男子善女人，修奉智慧上品十戒，功成德報，已得道者，位登上真，未得道者，見在世上，為三界所敬，地祇所畏，死昇天堂，靈人交遊。東北地司皆列言梵炁之天梵炁天君，告下東北三官九府百二十曹，削落黃元九幽玉匱長夜之函宿世罪根，梵天司命勒錄諸天神仙簿中。九祖昇度南宮，去離五道，逍遙福堂。五年皆得還生福德之門，世世因緣，享福無窮。
　　太上道君顧問東北世界飛天神人曰：我嘗歷觀諸天，出遊東北門，見東北無極世界地獄之中，有百姓子男女人，身受宿對，諸苦備經，流曳塗炭，無復人形。其人何辜，生世何犯，殺害何命，致受今對。當作何功，拔贖罪身，使得還入善道之中。
　　東北世界飛天神人曰：斯人前生不念慈心，三春遊獵，張羅布網，放火燒山，刺射野獸，殺害眾生，其罪深重，死受殃罰，身負槌打，萬痛交行，驅馳百極，食息無寧。欲拔比罪，還於福中，當依明真科品，以黃紋之繒百二十尺，亦可一十二尺，金龍一枚，以詣東北梵炁天君東北諸靈官九幽之府，拔贖罪魂。一十二日一十二夜，燒香然燈，照耀諸天地獄之中，使長徒幽魂得見光明，罪根披散，還入福門，魂昇南宮，受慶自然。
　　下方世界飛天神人曰：下方無極世界恒沙眾生，已得道地仙五嶽真人，及未得道見在福中善男子善女人，修奉智慧上品十戒，功成德滿，已得道者，位登上真。未得道者，名書諸天，命過之日，徑昇福堂。東華宮中五嶽五帝，皆列言諸天三十二天帝君，告下八極三官九署地牢之中，削落九幽玉匱長夜之函宿世罪根，諸天司命勒錄金格神仙薄中。七祖皆得去離地役，昇上南宮，後生人中，富貴之門，積功勤修，輪轉不倦，剋得飛行，上昇太極，位得神仙。
　　太上道君顧問下方無極世界飛天神人曰：我嘗歷觀下方，出遊八極。見下方無極世界地獄之中，有百姓子男女人身受酷對，大小相牽，塗炭八極囚徒之中。其人何辜，生世何犯，違何經法，受此之對。當作何功，可得拔贖宿愆，使得更生人道之中。
　　下方世界飛天神人曰：斯人前世不敬鬼神，不信經教，犯忤地祇、五嶽四瀆，罪非可紀。死受酷罰，幽沈地獄，自非明真科法拔度，萬劫無原。夫欲開度，當以黃紋之繒三十二尺，金龍一枚，以詣下方諸土府五嶽名山諸水三官九署，十二河源九幽之中，拔贖罪魂。一日一夜一十二時，燒香然燈，照耀諸地之下，九幽之內，使長徒死魂，得見光明，身受開度，還入福門。
　　上方世界飛天神人曰：上方三十二天無極世界恒沙眾生，己得道上聖高神諸真人，及未得道見在福中有百姓子男女人，修奉智慧上品十戒，功成德滿，已得道者，位登上真。未得道者，名書三十二天。命過之日，徑昇福堂，逍遙三界大羅之上，諸天右別。九幽之府長夜之中，削除罪簡，拔出七祖，昇上南宮，更生人中，修行善道，世世因緣，翫好不絕。剋得神仙，飛行三界大羅之天。
　　太上道君顧問上方世界飛天神人曰：我嘗歷觀上方三十二天，遊行三界。見天一北獄青韶上獄及三河積夜之府，有百姓子男女人，裸身赤肉，不得衣食，身被鐵杖，痛苦難任，流曳三河，摙汲洪水，以灌四瀆，晝夜勤苦，無有休息。其人生世何所犯違，觸何經戒，而受此對。當作何功德，可以拔贖，使得更生，還在人中。
　　上方世界飛天神人曰：其人前身不信大法，疑毀經文，違犯十戒，致受今對，充天徒責。自非明真科品拔度，萬劫無還。夫欲開度，常以青紋之繒三十二尺，金龍一枚，以詣諸天宮曹府，拔贖宿對，開度九幽之中囚徒死魂。一日一夜一十二時，燒香然燈，照耀諸天，積夜之河，九幽之中，使責役之鬼得見光明，身受開度，還入福門。
　　太上道君歡喜作禮，上白天尊：今日侍坐，得聞十方飛天神人說諸罪根拔度上品，生者得度，死者得還，九幽之內，普受光明。來生男女，善心信向，當得其福，世世因緣，翫好不絕，身得神仙，香燈供養，門戶興隆，三界侍衛，萬靈朝門，鬼試降伏，千灾不干。大法開化，萬劫無窮，福慶堂堂，巍巍難勝。欣諸來生，得此大恩，不勝喜悅，而作頌日。是時諸天一時稱善。
　　太上智慧長樂頌
　　龍漢多純民，混心皆自然。五情不爭競，形有不死神。龍門斷長河，三塗不役人。休息五道場，罷除刀劍山。蕩蕩元漢內，九幽無苦魂。不聞哭尸聲，但聞長樂言。不見長夜鬼，但見飛天仙。斯世樂何樂，故誦興樂篇。諸天稽首慶，同稱慶劫年。玄都七寶林，十天普彌羅。紫煙觀靈暉，雲景秀玉阿。上有福德堂，宮室互參差。皆是清信士，真仙飛天家。三界通玄路，五道清不邪。善根應緣生，累功享福多。牽對相尋續，大法諒不虛。無有萬年人，皆與劫同祖。依依歡樂世，發言成慶歌。此世觀無極，當奈來運何。
　　太上道君於洞陽館柏陵舍中受戒，見諸天福堂億劫種親，並逍遙無為，衣食自然，身有光明，飛仙同侶，無有憂戚，不知苦難，見之悲喜，故作長樂頌篇。
　　太上智慧苦神頌
　　生落苦神界，輪轉五道庭。九幽閉長夜，累劫無光明。刀山多劍樹，毒刃互崢嶸。不見羣鳥集，但聞苦魂聲。迴風搖長條，哀響流寒庭。上有履山人，時刻無暫停。飢食曲泉炭，渴飲冶火精。流曳三塗中，豈識形與名。念爾不知命，苦哉傷人情。罪福各生緣，善惡諒由心。輪轉不終滅，譬聲不絕音。九幽有元錄，萬劫自相尋。寒冰無極源，長夜間重陰。不見福德舍，但見窮鬼林。長河難閉塞，苦魂攀領吟。孤聲赴絕一劍，哀號落刀岑。此形非復形，痛哉傷人衿。
　　太上道君出遊八門，見諸地獄幽閉重檻，及三河九江刀山劍樹，囚徒餓鬼，責役死魂，流曳塗炭，無復身形，不可忍見。見之悲傷，故作苦神頌篇。
　　天尊告一太上道君曰：今日普與十方至真、無極大聖眾，同生一劫，歡樂難譬，言不覺盡，心不覺現。說諸善惡、禁戒科律，無所藏隱，諸天同慶，齊宣法音，普度無量。今生何幸，遇此經教，自發善心，命得長年，不橫夭傷。終歸之日，徑上天堂，因緣無絕，皆得道真。吾念來生末世男女，皆當隨運自從，心迫情急，不覺生罪，罪根當生，淪於五道，一跌信路，無復還期，往返三途五苦之中，刀山劍樹，飛血萬里，無極寒冰，窮魂填夜，號咷長何，悲吟傷人。哀此不幸，往不能還。今故說是經，為諸來生信向之人，開通津梁，普令得去惡對之根，身入光明，還於善緣。至心宗奉，當得其福，不信向者，當獲其殃。吾過去後，其文當還大羅之上七寶玄臺紫微宮中。如明真玄科，四萬劫當行下世，教度天人。今以相告，明識之焉。是時眾聖、太上道君歡喜，作禮稽首而退。
　　太上洞玄靈寶智慧罪根上品大戒經卷下竟