太上洞玄靈寶出家因緣經
　　經名：太上洞玄靈寶出家因緣經。撰人不詳，約出於隋唐。言宿命因緣及出家科戒。一卷。底本出處：《正統道藏》洞玄部本文類。
　　太上洞玄靈寶出家因緣經
　　道言：昔開皇元年七月十五日午時，於赤明國朱陽上觀三明寶壇，詣太上天尊，受无上三洞大乘妙經一萬三千五百篇，符圖七千章已。天尊將歸太空無為之境，時會有二百國王，及以妃后，并諸大臣、國民男女，同發道意，稽首天尊，捨棄國城妻子，求欲出家，誓願受持三洞經典，終身供養，作當來三世福業。天尊含笑，放九色寶光，照此大會，及諸王等國人男女，內外明徹，如琉璃珠，臟腑毛髮，莫不皆見。是諸王等於其光內，自見己身，表裹洞朗，悉知宿命，過去未來三世善惡，皎在目前。是諸王等，及以男女，一切會人，咸皆震懼，更發無上最勝之心，匍匐禮拜，上白天尊言：弟子宿因運會，得遇慈尊無上勝會，復值太上，奉受三洞大法。更逢經典，昭示昔緣，實非凡夫千載慶幸，特由天尊弘慈之澤，欲以開度，曲逮之恩，頓集今日。蟲蟻微物，豈覺深仁，然喁喁之誠，實欲捨棄穢土及以妻子，願得出家，持奉經戒，作出世福田。恩惟天尊特垂開許。
　　天尊曰：汝未發心，吾已知之。所以放此光者，將欲示汝宿命，令識善惡因緣。夫出家者，因緣甚重。汝能發意，是不可思議，但恐汝等耽染世事，放蕩已久，不能甘苦，受此勤勞，有始無終，初勤後怠，匪專守道，終落惡門，輕師慢法，自取沈淪。是諸王等，一時頓又顙稽首叩頭，聲淚俱下，遂作誓言：弟子等若出家後，有始無終，初勤後怠，違其本誓，中道退惰，即與九祖父母，同淪地獄，萬劫難原，後報受生非人之類，不敢有言。
　　天尊曰：汝各諦聽，吾今為汝說出家因緣。夫出家者，或先世建立靈觀玄壇及諸精舍，聖真仙迹廣修堂殿，造諸形像，真應化身，莊嚴供養，抄經講說，誦念流通，開悟人天。或先世捨施國城妻子，頭目髓腦，金銀珠玉，綾羅錦綺，車馬僮僕，卧具服飾，玩弄器物，入三寶中，用作諸福田。或先世持齋奉戒，禮拜燒香，行道讚誦，謝罪除愆，常行善願，不捨須臾。或先世放贖生命，救濟貧窮、囚徒老病，及諸鳥獸，盲聾六疾，一切眾生。或先世救疾治病，活諸危苦已死之人。或先世廣讀經論，講說教化，勸獎童蒙，令知善道。或先世種植果林，道邊立井，造作舟梁，濟度一切。或先世大設義田，施衣及食，饑寒病苦，蟲魚鳥獸，一切貧窮，皆令飽足。或先世建立義堂，愍念寒熱，施漿及火，救助行旅，使得安居。或先世所在發心，平等一相，廣化男女，勸助道場，立觀度人，寫經鑄像，授經傳戒，禮拜燒香，然燈念誦，布施懺悔，開悟群迷。或先世忠貞仁孝，助國興化，正直清廉，淳和良善，不損於物，安樂眾生。或先世為君，大行慈善，卑宮菲食，憐念人民，平等萬物，國土安寧，而諸惡未盡，眾善未圓，功名雖著，不得遷昇，隨其高下來生人中，更值經法，而得出家。或七祖積福，慶流子孫。或見世立功，名聞諸天，非起一朝而得之也。汝等先世信向三寶，寫經造像，建立玄壇，度人濟物，持齋禮拜念誦，燒香供養，行道布施，懺悔願念不絕，大作功德，致令國王之報，人中第一，是不可思議。更能捨國城妻子，棄世歡樂，求乞出家，持奉經誠，發無上心，作當來過去長生道業，甚為希有，不可思議，不可思議。是諸王等，一時稽首，五體投地，悲喜不寧。
　　天尊於是即命九地真官，敷延真之座，四天帝王列度仙之錄，三天真王下證真之信，五帝持幢，三界執符，四司齎簡，三官案簿，諸天帝君、仙童玉女、神仙兵馬巨億萬眾，一時來下，散花燒香，揚旛振旌，鏗鍾叩磬，天樂萬種，羅列左右，同聲稱善，俱到道場，監臨法會，開度善緣。天尊命我與玉清高聖，授諸王等入道科誠、節度威儀。四天王等為加法服，北面禮天尊，三拜。回禮吾及諸天仙真聖等，東面伏地，受初真誠也。
　　誠曰：出家之後，第一不得輕慢經道，及以本師。第二不得泄慢法服，損道威儀。第三不得中道退敗，趨世榮華。第四不得捨我法衣，更從異學。第五不得與非出家及諸異學交遊居處，穢辱法服。第六不得啖食酒肉，懷殺害想。第七不得與諸男女交遊，生淫邪想。第八不得違犯經誠，生諸過惡。第九不得傲誕狠戾，欺凌同道及非出家人。第十不得不敬父母國君，不忠不孝。一當常發大心，立觀度人，寫經造像，紹隆聖教。二當常發大心，講說三洞經教，勸化眾生，令廣悟解。三當常發大心，持齋禮拜，奉誠燒香，作過去未來生死道果。四當常發大心，為國主人王、大臣宰輔、天下人民作大功德。五當常發大心，為九玄七祖、所生父母、眷屬妻子，一切眾生作歷劫福田。六當常發大心，遍為天下地上、有識無識、有緣無緣、若人非人，一切含識，讀經禮拜，念道念師，皆令離苦，同昇道岸。七當常發大心，願一切眾生皆悟正道，永免生死。八當常發大心，願前劫後劫，今身生身，大道興隆，永無淪壤，開度眾生。
　　是諸王等，各禮三拜，又回心禮十方，各一拜。因對天尊，自發誓願：第一誓者，出家之後，誓不輕慢經道及以本師。第二誓者，出家之後，誓不泄慢法服，損道威儀。第三誓者，出家之後，誓不中道退敗，趨世榮華。第四誓者，出家之後，誓不捨其法服，更從異學。第五誓者，出家之後，誓不與非出家及諸異學交遊居處，穢辱法服。第六誓者，出家之後，誓不啖食酒肉，懷殺害想。第七誓者，出家之後，誓不與諸男女交遊，生淫慾想。第八誓者，出家之後，誓不違經誠，生諸過惡。第九誓者，出家之後，誓不傲誕狠戾，欺凌同學及非出家人。第十誓者，出家之後，誓不敢不敬父母國君，不忠不孝。一願立觀度人，寫經造像，紹隆三寶。二願講說三洞經教，令廣開悟解。三願持齋禮拜，奉誠燒香，旦夕不替。四願為國主人王、大臣宰輔、天下人民，作諸功德。五願為九玄七祖、所生父母、眷屬因緣，作歷劫福田。六願遍為天下地上一切眾生，讀經禮拜，令登道岸。七願一切眾生皆悟正道。八願前劫後劫，常在道門，心不退轉。九願十方世界一切男女，有道心者，同得出家。十願劫劫種因，早得仙道，永無生滅。發此誓願已，是諸大眾，一時稱善，各住本位。
　　於是諸天仙真聖，眾玉童玉女，建節持幢，散花燒香，歌詠天尊無量功德，奏天音樂，引諸王等新出家者，行道三匝，十聲稱善，歎願畢已，逕就福堂，飲食天供，持齋清净。諸天男女，及以國人，下萬種花果，珍奇法味，次第周行，供養訖已，將諸府庫七寶珠玉、綾羅綿錡、衣服卧具、玩弄器物，香爐几拂、如意履杖、食器坐褥、繩牀夾膝、旛幢澡罐、巾怕匕莢、僮僕車馬、園宅苑囿、竹樹果林、花藥池沼，種種法物，捨施供養。新出家者，及諸會人，同發聲言：我等宿幸，得逢今日。天尊慈悲，大弘度脫，有是王等，棄國出家，而為我等作大福利，開盲愚心，得見真道。唯願王等堅持法相，住大法門，行天尊教，開度我等，使我滅罪，生無量善，當來世中，得出家法身。說是願已，三聲稱善，瞻仰天尊，稽首而坐。
　　天尊曰：汝等男女，無量劫來，持奉齋戒，供養禮拜，得遇今日，不可思議。更當布施新出家者，及諸眾會，功德無量，天人歡欣，必當閉眼即生富貴國王之門。聰明賢達，還得出家，定不差也。是諸男女，同聲稱善，一時禮拜，依位而坐。
　　天尊曰：出家者有三種義，一日出家，二日入道，三日捨凡。何謂出家。家有二義。一者恩愛之家，謂父母恩愛，兄弟恩愛，姊妹恩愛，男女恩愛，眷屬恩愛，共相纏縛，繫戀在心，造諸惡業，種種貪著，令生煩惱，不得自在，修正真道。今出此家，永斷恩愛，常得自在，念道無為。二者諸有之家，謂我此身，五陰四大，聚集相成，處在世間，妄生染著，六根三業，廣搆諸塵，世境攀緣，造眾惡業，色聲香味，煩惱净心，弊穢既生，輪迴生死，不能解脫，永劫沈淪，世世生生，受非人類。令知身非身，不今臭穢，膿血聚合，暫寄少時，一日一化消，百骸無主，譬諸泡幻，聚散須臾，萬法參差，同一虛假，總非我有，與我自殊，妄擊有無，而生染著，穢累識神，遂幽地獄。今出此家，永斷煩惱，觀身空假，諸境洞然，運想舉心，皆歸至道，體神入妙，鍊質歸無，不死不生，永證常樂，故曰出家。何謂入道。道有二種。一者道境，謂玄壇靈觀、山林靖治、樹下花園，清净無為，不交凡世，身登此地，面對真容，口誦靈文，無諸囂雜，燒香禮拜，行道誦經，講說大乘，專精守一，棄彼俗境，入此道場，陶鍊心形，必至常樂，克成真聖，證果玉清，無去無來，湛然常住。二者道體，謂端身靜慮，觀想內身，省察己形，遠觀諸物，同為有待，俱是空無，黯爾蹔生，倏然俄化即滅，欻有欻無，萬法不停，一生非久，熟看世界，念念無常，好體我身，誰為真者，當知假合，既備因緣，聚散須臾，豈能常住，當須存三守一，鍊質成真，長與道同，免其生死，常樂我净，證果道場，轉此漏身，名為入道。何謂捨凡。凡有二種。一者凡境，謂天地日月、山河石壁、草木蟲魚，一切眾生，皆是有物，暫生暫滅，即破即壞，消散少時，不可耽著，染穢我身，當知三界，悉為空假，並能捨棄，永絕貪求。二者凡身，謂我此身，眼耳鼻口，身肉皮膚，手足毛髮，百骸九竅，總相聚合，名之為人。究竟尋求，人無有處，生老病死，念念無常，不净臭穢，暫時依倚，何須執著，而有是非彼我，殺生偷盜，邪淫放蕩、嫉妬慳貪，罵詈慎怒，綺言妄語，兩舌惡口，嗊嗃欺凌，富貴貧窮，更相侵取，愛憎取捨，種種攀緣，流浪色聲，貪著香味，常聚金寶玉帛，綾羅繒綺，米麥穀粟，積斂無厭，將充萬世，豈知一旦，形化灰塵。今捨我身，息諸貪著，眼斷諸色，耳斷諸聲，鼻斷諸香，口斷諸味，意斷諸法，身斷諸欲，乃至六根六識、六欲六賊、六入六染，六塵更相因起，三十六緣，諸惡根本，並皆棄捨，澄净一心，永斷煩惱，故曰捨凡。總此三者，名為道士。
　　所以名為道士者，謂行住坐卧、舉心運意，唯道為務，持齋禮拜，奉誠誦經，燒香散花，然燈懺悔，布施願念，講說大乘，教導眾生，發大道心，造諸功德，普為一切，後己先人，不雜塵勞，唯行道業。士者事也。事有多少，學致差殊，凡有七階，俱稱道士。一者天真，謂體合自然，內外淳净。二者神仙，謂變化不測，超離凡界。三者幽逸，謂含光藏輝，不拘世累。四者山居，謂幽濳默遁，仁者自安。五者出家，謂捨諸有愛，脫落囂塵。六者在家，謂和光同塵，抱道懷德。七者祭酒，謂屈己下凡，救度危苦，故得天下地上，六道四生，禮拜歸敬，最為尊勝，不朝天子，不揖公侯，作人天福業，受三界供養。所以者何。由稟我法教，衣我法服，持奉經誡，開導眾生，令過去未來三世，永脫憂苦，入常樂門，是諸人天法身父母故也。帝王者雖富有萬國，貴為人尊，而不兔生死，不兔疾病，不兔煩惱，不免破壞，不免寒暑，不免往反，能若道士脫其患矣。若出家不依我法，不持法衣；或背道入俗，棄真就偽；或從異學邪道，崇奉外教；或趨世榮華，苟貪名利；或王法逼迫，官私枉橫，脫其衣服，損辱法身；或自捨法服，卻沈凡界；或人不信敬，罵詈凌辱，打拮出家法身；或生輕慢，心不恭肅；或戲弄調笑，嗊嗃傲誕。如此之人，見世必遭蟲癩之病，眉毛墮落，遍身瘖腫，舉體爛壞，人不喜見。或遭官司牢獄，杻械枷鎖，痛楚切身。或盲聾瘖啞，手攣腳跛，形容醜陋，貧窮下賤。或風狂顛癇，邪神惡鬼，冤家凶對，以相報值，病苦加身。或毒蛇猛獸、水火刀兵、凶人劫賊，非意損害。或所生男女，形容醜陋，貧窮下賤，常不具足。或長病在身，求生不得，求死不得，常居牀枕。或生落邊夷，更相殺伐，旦夕驚恐，父子分離，一旦身死，逕入地獄，吞火食炭，足履刀山，手攀劍樹，身負鐵杖，鑊湯煮漬，碓擣磑磨，寒冰逼體，萬痛切身，晝夜考掠，辛苦備經，動則萬劫，後得受生，還為六畜，貧窮下賤，盲聾六疾，種種苦惱，切割其身。若出家之後，心生退轉，輕慢法服，違犯經誡，飲食酒肉，殺生偷盜，邪淫放蕩，不持法相，損汙道門，亦復如是。時諸眾等，同聲稱善，禮拜天尊，而說頌曰：
　　善哉無上尊，慈悲普救護。授與太上經，諸王得開悟。因玆同發願，投誠永傾慕。捨國求出家，隨緣總開度。受誡說誓願，人天感丹愫。廣演因緣法，並入歸依路。永作生死果，萬劫常流布。我等諸會人，同歡飲甘露。
　　若四時失度，陰陽不調，當須立觀度人。若水火刀兵，天下損傷，當須立觀度人。若疫毒流行，人民死亡，當須立觀度人。若國主有灾，厄運相逢，當須立觀度人。若國祚將危，兵革四興，當須立觀度人。若初登王位，化治人民，當須立觀度人。若統領天下，國土不安，當須立觀度人。若誕育男女，疾病厄難，當須立觀度人。凡有灾厄，及諸變異，一切危苦，當須立觀度人。或為父母，或為己身，或為妻子，或為臣民，或為祖世，或為見存，或為終亡，或為三塗，皆當立觀度人。夫立觀度人，上消天灾，安鎮國祚，保護帝王，消禳毒害，開度人民，生死獲慶，其福巍巍，普今一切，使有歸依，功德無量，不可思議。
　　道言：夫出家者，作生死福田，受人天勝報。常當禮拜供養，給其所須，衣服卧具，玩弄器物，香油几杖，車輿僕從，殿堂屋宇，臺榭樓閣，花林藥囿，浴池果園，飲食滋味，珍寶繒綵，旛花燈燭，鍾磬法具，香爐澡罐，如意塵拂，隨其所有，以用布施，供養出家法身，令得安樂。開發智慧，轉讀尊經，禮拜燒香，持齋奉誡，建百寶座，講說大乘，常為國主人王、大臣宰輔、人民男女，一切眾生，作三世福田。帝主國王、大臣宰輔，及以人庶，生不信心，罵詈呪詛，訶責凌辱，禁閉枷鎖，損壞法身，或致傷殺，鞭笞考楚，使其辛苦，汙辱法服，逼令入俗，見世蟲癩，眾厄備經，過去魂神，逕入地獄，受諸苦惱，萬劫不原。若出家之人，自愛凌辱，不持法相，生憎慢心，令諸眾生，起不信者，過去當作猪狗蛇虺之身。汝等男女，慎之慎之。
　　道言：汝諸男女，寧剝五百人衣，不得脫一出家法衣。寧害一切惡人，不得害一出家法身。寧犯三千猛獸，不得犯一出家。寧辱五千力士，不得辱一出家。寧輕欺一萬惡鬼，不得輕欺一出家。寧坐大火之中，不得與出家同席。寧卧熱鐵之牀，不得共出家同寢。寧觸五萬毒蛇，不得觸出家法衣。寧吹大山為塵，不得道說出家。寧吞萬斛猛火，不得食出家人物。寧役萬丈穢中，不得淫犯出家。寧出百千人身血，不得見出家是非。所以者何。出家是天尊弟子紹隆經教故；出家是一切人天無上法師故；出家是一切眾生生死橋梁故；出家是一切人民歸依父母故；出家是國主人王修善因緣故；出家是九玄七祖拔度功力故；出家是諸仙真聖發生初心故；出家是三塗五苦彼岸法舟故。受國主人王，父母眷屬禮信供養，諸天魔王、三界鬼神，稽首束形，自稱下官受教出家法門。何以故？為受天尊遺教，行天尊經法，誦天尊法言，佩天尊誡籙，持天尊符圖。常有三界五帝、將軍吏兵，守衛迎送，犯之者獲罪。若帝主國王、大臣宰輔、人民男女，能發善心，出家入道者，九祖父母，得上天宮，七世子孫，不入地獄。若道士廣勸有緣，令出家者，一人益筭一千五百，三人已上，名登仙格，見世歡樂，衣食自然，過去生天，福報無窮。
　　道言：汝諸男女，既出家已，當須護持法服，尊師念道，持奉經誠，勤修行業，禮拜燒香，長齋奉戒，誦經行道，講說大乘，廣達功德，更相開度，化喻眾生，紹隆法教，常行慈悲，救濟一切，精研上道，轉神入妙，在在長存，念念增進，永不退墮，克得道真。
　　道言：汝等男女，皆從無量劫來，捨身受身，行諸善道，持奉齋戒，今得出家，須知宿命生身因緣。夫人承昔功業，資道之力，得生人中，寄胎父母，和合善綠，兩半成身，法天象地，具足六根，稟受元氣，生化百神，運動陰陽，遍滿身形，眼耳鼻口，骨節皮膚，臟腑血脉，內外相連，結聚真氣，榮衛五神，致得堅固，內本一源，日月流照，生化百神，三元八景，轉變無窮，內外相合，三萬六千，從初至終，次第有倫。今為汝說，須識之焉。人始受胎，因緣道一，天地陰陽，各以一半。未身之前，寄父母胎，九天構氣，三元布神。一月為胞，胞者包也，元氣包裹，結聚混黃，運轉生化，中有真精。二月為胎，胎者恢也，神乘宿命，來降父母身中，構造陰陽，恢廓其形。三月為魂，魂者云也，陽之粹精，薄而生神，云云不住，運轉經營。四月為魄，魄者泊也，陰之淳氣，凝神鎮形，泊然安靜，以定厥身。五月為臟，臟者藏也，陰陽有象，五行列分，置立五臟，肝心脾肺腎，以藏五神，攝御萬靈，生化一身。六月為腑，腑者聚也，積聚淳液，溉灌五神，大小腸胃，膽焦膀胱，消息穀津，百體成焉。七月為竅，竅者通也，出入視聽，內外開明。八月為景，景者警也，三部八景，警備人身。九月神具，天地日月，星辰五行，四時生化，一切神明，內外相合，出入身中，上下三部，環繞三宮，萬有八千，表裹影照，一時生身，金堂玉室，十二重樓，紫戶玉閣，日月星辰，五嶽四漬，象地法天，宛轉備具，遍滿其身。十月天地神祇，五帝四司，九天司馬，十方善神，仙童玉女，一時監臨，太一衛軒，玄母守房，感天動地，眾聖齊歡，司命注籍，天帝定年，隨其宿業，受報不差，保形守神，澄心自然，變鍊滓滯，重修善功，以道通神，以德育形，形神合契，歸於虛无，不生不死，常住獨存，人須保養形神，慎勿損焉。汝道士當須保守形神，愛養精氣，不損毛髮，不損皮膚，內全精神，外具身形，首冠蓮花，足履太山，中披日月，四象分明，天地在體，日月存身，有道可法，有德可尊，萬物服從，一切歸依，故謂法服，出家法身。
　　道言：吾過去後，上皇半劫，當有邪學鬼道，不從我教，自作一法，人民信向，天下歸伏，損形滅身，多積財寶，大造形像，廣設屋宅，妄稱聖果，過去得福，淫慾姦嬌，惑亂人心，漸漸滋蔓，男女敬信，永不開悟，國破家亡，身滅族散，繼踵相仍；舉世沉迷，終無覺察。當此之時，我法大壞，人不肯行，唯崇鬼法，寂滅之教，長生久視，而不信用，痛哉痛哉。道士無知，亦復奉也，一習此法，永無仙分長生之冀，可不慎哉。何以故，為是陰教鬼道，死滅之法。喻如五穀朽壞，有生相不；亦如腐壤，能生物不；亦如死灰，更有然不；復如枯木，得重榮不；消散朽壞，化為糞土，此為寂滅不生法也。世以生為善事，死是惡事，皆欲其生，悉悲其死，故我為說長生之法，令其不死，永劫長存。但為眾生顛倒，不能信奉，致有死壞，而乃求學死滅之法，可不誤哉。且死者豈復須學矣。故仙道貴全身，鬼道貴滅形。仙道貴光明，鬼道貴幽冥。仙道貴長存，鬼道貴消亡。仙道貴清虛，鬼道貴濁辱。仙道貴保安，鬼道貴浮危。仙道貴有身，鬼道貴無形。有道者長生無為，鍊神入妙，歸於大道，形神合契，常存不亡是也。無身者死滅灰塵，形朽神逝，沉淪九夜，冥冥幽暗是也。汝等道士，宜志之焉。吾故預記，令有心者識矣。
　　道言：吾過去後，有諸道士，身披法服，形似出家，而心實凶惡，飲食酒肉，殺生偷盜，邪淫顛倒，種種過惡，悉能行之。專學小道，貪求名利，攻根伐本，背正入邪，不信神仙長生真法，而求邪學死滅道者，千千萬萬，吾當遣五天魔王，次第誅之。
　　道言：有諸道士，及以女男，持經奉戒，禮拜燒香，布施救貧，造諸靈觀，抄經鑄像，講說開導，引接有心，吞津咽液，存三守一，灰心滅想，志求真仙不死之法，專誠無退者，吾遣諸天靈官、九地主司，教其大法，更受真經，神丹靈藥，仙芝玉英，延年變化，鍊質易神，常存之道，隨其學業，召入仙宮，五嶽洞天，漸致通靈，轉神入妙，飛騰諸天。此之學者，世亦難量，仙道隱密，人不知矣。是諸王等，及以眷屬，仙真聖眾，一時稱善，稽首而退。
　　太上洞玄靈寶出家因緣經竟