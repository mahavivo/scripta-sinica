金籙齋投簡儀
　　經名：金籙齋投簡儀。一卷。北宋張商英刪定。底本出處：《正統道藏》洞玄部威儀類。
　　金籙齋投簡儀
　　通奉大夫守尚書右僕射兼中書侍郎上柱國清河郡開國公食邑二千九囗囗囗囗囗臣張商英奉旨刪
　　山水簡二面。春夏詣孟州王屋洞天、濟瀆水府，秋冬詣安慶潛山司真洞天、太平釆石水府。龍簡到日，所屬下教門，具威儀迎接。差道士七人，內選授法籙道士一人，充高功。具齋意於殿上或壇上，開建道場，祝香。
　　凈壇，敕水
　　唱各禮師，存念如法
　　高功法師宣五方衛靈咒
　　東方
　　九炁青天，明星大神。煥照東鄉，洞映九門。轉燭陽光，掃穢除氛。開明童子，備衛我軒。收魔束妖，上對帝君。奉承正道，赤書玉文。九天符命，攝龍驛傳。普天安鎮，我得飛仙。
　　南方
　　南方丹天，三炁流光。熒星轉燭，洞照太陽。上有赤精，開明靈童。總禦火兵，備守三宮。斬邪束妖，翦截魔王。北帝所承，風火八衝。流鈴交煥，敢有不從。正道流行，我享上功。保天長存，億劫無終。
　　西方
　　七炁之天，太白流精。光耀金門，洞照太冥。中有素皇，號曰帝靈。保神安鎮，衛我身形。斷截邪源，王道正明。官殿整肅，三景齊并。道合自然，飛升紫庭。靈寶符命，普惠萬生。功加一切，天地咸寧。
　　北方
　　北方玄天，五炁徘徊。辰星煥爛，
　　光耀太微。黑靈尊神，飛仙羽衣。備
　　守五門，檢精捕非。敢有干試，豁落斬摧。玉符所告，神振八威。邪門閉塞，正道明開。映照我身，三光同輝。策空駕浮，舉形仙飛。
　　中央
　　黃中理炁，總統玄真。鎮星吐輝，流煥九天。開明童子，一十二人。元炁陽精，炎上朱煙。洞照天下，及臣等身。百邪摧落，攝鬼萬千。中山神咒，溥天使然。五靈安鎮，身飛上仙。
　　五星都咒
　　五星列照，煥明五方。水星却災，木德致昌。熒惑消禍，太白辟兵。鎮星四據，家國利亨。名刊玉簡，錄字帝房。乘飆散景，飛騰太空。出入冥無，遊冥十方。五雲覆蓋，招神攝風。役使萬靈，上衛仙公。
　　唱鳴法鼓二十四通
　　高功法師發鑪
　　太上真元五靈老君當召功曹使者、左右龍虎君、捧香使者、三炁正神，關啟三天太上元皇老君。臣今正爾燒香，謹奉當今皇帝玉壇醮罷，金籙齋成。專遣某官詣某處投奠龍簡，重設醮筵，願得太上八方正真生炁，降流臣等身中，令臣所啟，速達至真無極太上三尊三清天帝御前。
　　次再拜，上香、上茶、上酒
　　次唱各稱法位
　　高功具法位臣，某謹上啟三清上聖、十極高真、五方五帝君，天地水三官，洞天真宰，四瀆海嶽、水府龍神，一切聖境，得道仙靈。臣稟質凡微，託躬塵穢，宿荷餘福，栖身法門。寶訣靈書，獲聞上範約當，宣揚道化，保輔邦家。凡有禱祈，敢不聞達。今皇帝以集福禳災，散壇罷醮。專遣某官詣某州洞府靈山，投奠龍璧玉簡。恭依睿旨，重啟醮筵。祈眾聖之降臨，察誠心而領納。蒙如所請，仰荷靈恩。臣與某官等，誠惶誠恐，稽首頓首，再拜奉請。
　　次上香再拜，獻酒設拜。
　　謹奉請中元赦罪，地官、中元四十二曹仙官，王屋山小有洞天神仙聖眾，十大訶天神仙真宰，五嶽洞天真君，八十一洞神仙、一七十上福地仙官、青城山九天丈人、儲福定命真君、潛山司命真君、廬山九天採訪使者、應元保運真君，諸嶽名山，洞天福地，一切得道龍神仙眾，應感分輝，降臨醮座。謹稽首虔誠再拜。謹奉請下元解厄水官、下元四十二曹掾吏，龍神聖眾、濟瀆清源王、濟瀆一切得道龍神聖眾，四海八溟、三河四瀆靈官聖眾，九江水帝、十二河源河伯、河侯河掾，川靈大澤本府靈司，一切官屬，應感分輝，降臨醮座。謹稽首虔誠再拜。
　　次上香，再獻酒設拜
　　次重稱法位
　　臣謹重上啟高真上聖，天地水三官，嶽瀆洞天、靖廬福地得道神仙，龍神官屬，四海八溟、千川萬谷、泉源水府靈司正神，當境一切威靈，得道聖眾，降赴醮筵，鑒納丹誠，流光映照。伏願皇帝邦基磐固，國壽天齊。動植霑恩，華夷蒙潤。甘露零而祥風集，卿雲現而景曜垂。毒癘屏消，吉祥蕃委。惟神克念，永孚于休，一切含生，並登道岸。臣等誠惶誠恐，稽首頓首，再拜奉送。
　　次十二願。
　　臣等一願乾坤明素，上願炁象清圓，三願聖人萬壽，四願化洽八埏，五願天垂甘露，六願地發祥煙，七願四時應節，八願萬物生全，九願家多孝悌，十願國富才賢，十一願酆都罷對，十二願學道成仙。
　　次高功復鑪祝曰
　　香官使者、左右龍虎君，侍香諸靈官，當令行道之所，自然生金液丹碧芝英。百靈眾真，交會在此香火鑪前。上願皇帝受福，天下蒙恩。十方仙童，玉女侍衛，香煙傳奏，向來所啟，速達至真無極大道三清上帝御前。
　　次舉學仙頌
　　學仙行為急，奉戒制精心。虛夷正氣居，仙聖自相尋。若不信伕言，胡為棲山林。
　　次如法焚香，度簡投下洞天
　　次詣水府
　　次舉投簡頌
　　祈真登紫府，告命詣靈壇。玉女謠梵響，金童奏香煙。書名通九地，列字上三天。永享无期壽，尅成高上仙。
　　次舉迴向讚
　　向來設醮功德，上祝皇帝，次及臣寮，同賴善功，成無上道。一切信禮。
　　次高功回向，念善云
　　上來投簡事畢，設醮頁德周備。奉為皇帝，上祝聖壽無窮。念大聖元始天尊、太上玉晨大道君、太上金闕老君、太上三清大天帝，無量不可思議功德。道眾山呼
　　山簡式
　　嗣天子臣伏為迎祥集福，祇建冲科。謹齎龍璧信幣之儀，命道士幾人於某宮觀某殿，開啟金籙道場幾晝夜。罷散日，設普天大醮一座，三千六百分位。告盟天地，記筭延釐。齋事周圓，恭陳大醮。謹依舊式，詣洞天投送金龍玉簡，願神願仙，飛行上清，五嶽真人，至聖至真。鑒此丹懇，乞為謄奏。上聞九天，謹詣靈山，金龍驛傳。
　　某年太歲某甲子，幾月某朔，幾日某甲子，於道場內，吉時告聞。
　　土簡式
　　嗣天子臣伏為迎祥集福，祗建冲科。謹齎龍璧信幣之儀，命道士幾人於某宮觀某殿，開啟金籙道場幾晝夜。罷散日，設普天大醮一座，三千六百分位。告盟天地，紀筭延釐。齋事周圓，恭陳大醮。謹依舊式，詣靈壇投送金龍玉簡。願仙飛行上清，中黃九土戊已黃神，土府五帝，鑒此丹懇，乞為謄奏。上聞九天，金龍驛傳。
　　某年太歲某甲子，幾月某朔，幾日某甲子，於道場內，吉時告聞。
　　水簡式
　　嗣天子臣伏為迎祥集福，祗建冲科。謹齎龍璧信幣之儀，命道士幾人於某宮觀某殿，開啟金籙道場幾晝夜。罷散日，設普天大醮一座，三千六百分位。告盟天地，紀筭延釐。齋事周圓，恭陳大醮。謹依舊式，詣水府投送金龍玉簡。願神願他，三元同存，九府水帝、十二河源，江河淮濟，溟泠大神，至聖至真。鑒此丹懇，乞為謄奏。上聞九天，謹詣水府，金龍驛傳。
　　某年太歲某甲子，幾月某朔，幾日某甲子，於道場內，吉時告聞。青紙封簡
　　題式
　　謹上詣某處，具高功法位臣姓名告文謹封。
　　金籙齋科儀序
　　臣商英奉御筆曰：卿文章政事之外，深究道妙，博窮秘典。蘂笈琅函，靡不通貫。矧金籙科教，信為餘事。向委一二道士，將道場儀矩，稽考藏典校正，近成書帙來上，嘗付道官定奪。今據簽出，異同甚多。並降付卿，可機政餘暇看詳，指定可否，如有討論未備，文義乖訛，並未盡事件，並行貼改，刪潤進入。
　　臣，商英拜手稽首，敢不對揚。天子之丕顯休命乃言曰：若昔帝王，匪天何憲，匪道何尊。黃帝曰：觀天之道，執天之行，盡矣。孔子曰：唯天為大，唯堯則之。帝舜曰：敕天之命，惟時惟幾。傳說曰：惟天聰明，惟聖時憲。周詩曰：文王陟降，在帝左右。然則寂寥淡泊，必有以質其誠，恍惚希夷，必有以將其意。齋醮之興，其在玆乎。
　　是以自然妙經，演說科範，因事制法，析為九條。陸修靖行之於前；杜光庭集之於後。神宗講興廢典，楊傑編纂而成書。陛下善繼先猷，愚臣討論而潤色。且夫周公咸秩無文，宣王靡神不舉。凡以為民而救災者，無所不至也。而況蒼蒼在上，昭昭垂象。六虛周流而變動，百姓日用而不知。為天下國家者，其可忽哉。尊帝一十三位虛皇太上三尊，道之真元也。三清上帝，道之妙有也。昊天玉皇上帝、三十二天帝、統御世界而成變化者也。天皇大帝、紫微帝君，在天成象之帝也。虛皇地后，三元九炁，所自生也。名號繁多，非道之體。博研經論攷三界，質之幽明而無礙，非以私意而增損也。舊儀先後顛倒，繁簡不倫。今斟酌九條，差次聖位，刪削名號，補完教意。一曰，請師非師，則誰主法會。二曰，補職非職，則誰行科法。三曰，授戒非清淨，則何以入壇場。四曰，敕壇非解穢，則何以降仙聖。五曰登天門非登乾出巽，則旋繞不帀。六曰，拜表進章非法印合符，則何以通天門。七曰，真文玉篇辯方正位，以應五行之炁。八曰，眾妙壇，用王屋山司馬子微法象之制。九曰，天寶臺取玄壇之臺制，移置殿中，以伸陟降之儀，以備風而之至。行法之士，詳而練之。臣，商英謹序
　　金籙齋投簡儀竟