上清後聖道君列紀
　　經名：上清徒聖道君列紀。撰人不詳，約出矜東晉南期。言金闕後聖帝君李弘元、彭山淵修道度人之靈述。原本春數不詳，現存一卷。底本出處：《正統道藏》洞玄部譜錄類。
　　上清後聖道君列紀
　　方諸東宮青童君傳弟子王遠遊
　　上清金闕後聖帝君李諸弘元#1，一諱玄水，字子光，一字山淵，蓋地皇之冑，玄帝時人。上和七年歲在丙子三月直合日，始育於北國天剛山下李氏之家，母先夢玄雲日月纏其形，乃感而懷焉，浴之亦有羣龍吐水於盥器中。年五歲仍好道樂真，言頌成章，常仰日欣笑，對月吟歎，觀陽氣之煥赫，睹陰道以虧殘。於是斂魂研魄，守胎寶神，錄精鎮血，固液凝筋，乃學於吞光飲霞，咀嚼飛根。行年二十而有金姿玉顏，遂棄家離親，超邇風塵，潜室長齋，浮遊名山。獨秉靈臺之符，玄照委順之化，悟三炁而含變，冥神樞以齊真，抗其志也虛上，執其誠也極微，蕭朗靈致，幽旨宏謐，逸理奇落，淵偉沖寂。棲心於霄景之外，拘魂歸乎絳庭之中，制魄使青玄俱守，育氣在於丹素之房。爾乃神不啟虧，靈不颶散，內德圓充，外累遠判，屏仙羅於地陸，尋上真于紫館。於是精感太虛，心通神旦，遂致天帝下教，流光拔集，授以鬱儀大章大洞真經，給以曲晨飛蓋，飲以徊水玉精，貽以素羽玄翮，以昇八方。於玆受命，退齋施行。誦經凡二十四事，勤慕上會，不倦情思，忽時有耽咀幽微，便凝遷忘還，推機得宗，然後權焉獨任，研經詠玄，朗豁外物，棲神九遐，有息忘之觀也。及君高韻啟期，細累亹廢，俯和衆朋，賽革神邊，斷滯渙疑，玄理廣絕，連黨日汲其清波，而不測天淵之源始矣。洞暢虛中，靈元內鑒，爰有紫微上真天帝玉清君遣八景瓊與，來迎聖君，以登上清宮，賜蘂剛丹玉鳳璽金真玉光，給神虎之符及飛行之羽，朱錦龍裙，青帔虎帶，要（腰）光霞日子，戴圓容神冠，受書為上清金闕後聖帝君。上昇上清，中遊太極官，下治十天，封掌兆民，及諸天河海神仙地源，陰察鬱絕洞臺內根，理玄布氣，敷雲蕩津，翔盻小有，解駕龜山，窮幽照伏，毫末皆關也。將欲見聖君之遊行也，瓊輪琅輿，碧輩玄龍，三素流霞，月精吐芳，飛音繞日，流電揚鋒，奔蛇擊劍、長牙激鐘，華光交煥，三燭合明，前嘯則九鳳齊唱，後吹則八鸞同聲，神虎仰號，飛龍俯嗚，天鈞奏其旍蓋，百音發其虛庭，靈妃草讚，仙賓啟路，神女揮紫姻以亂氣，玉童運日華以卻暮，長歌雲陣，無晝無夜。當爾時也，天光冥邈，流映八外，誠太極之壯觀，上清之高帝也。所以高號於上清者，神高靈虛故也；所以中遊於太極者，總羣真朝飛仙故也；所以下治於十天者，封掌於兆民故也；陰察於洞天者，是無下而不關故也。夫唯二氣離合，理物有期，三道虧盈，出處因運，期之至也，因而適之，運有來矣，就而撫之。唐承之年，積數有四十六丁亥之間，前後在中，中間烏獸之世，國祚啟竭，東西稱霸，以扶弱主，主有縱橫九一之名。逮號光邇，昌元其後，甲申之歲，已前已後，種善人，除殘民，疫水交其上，兵火繞其下，惡惡並滅，凶凶皆沒，好道陸隱，善人登山，流濁奔蕩，御之鯨淵，都分別也。到壬辰之年三月六日，聖君來下，光臨於兆民矣。當是時也，聖君發自青城西山，出隴南雲北，察龍燭之外，西旋九流之關，東之扶林晨落，南視朱山雲中，乘三素飛輿，從虎輦萬龍，天光總照，神鑒三辰。於焉滅惡人已，於水火存慈善已，為種民學始者為仙使，得道者為仙官。若能精洞房於上元，修九真以彌勤，步隱書於七靈，窮八素之用誠，既得涉乎三灾而不傷，又必觀更始於太平，又得賜書仙官，神真長生也。但此玄文靈術，藏於上清之宮金闕之中，少有見篇目者耳。神真下教，七百年內三出傳授。授傳獲之不必賢愚，精心修行，皆得飛仙。然率有玄錄仙骨，玉名方諸，乃得之也。自非此相，終不與此文相遇，縱有百萬之中誤或見者，蓋應運傳驛付，授有在由，歷交關宜為靈使，故令彼甲得而有所付耳。徒有而不行，冥教如此矣，學仙者宜廣行名山，跪祝天靈，尋此冥訣，庶得寶祕，以階神仙之官乎。然後聖君當復料其麤妙，擢以補官僚者，或位為仙伯，或拜為諸侯，助聖教民，理氣布德，或封掌一邑，委政一國。若奉鬱儀以召日，施結璘以攝月，詠大洞之上經，七變之轉書，按金闕之真書，得佩神虎之大符，施八道以拘神，啟紫文以驚浮，誦金根以長存，設九赤以封丘，命曲素以招鬼，役紫度以照元，飲五行以呼魂，挹琅訐而不休，經嶮試而無疑，履兵火而莫憂者，皆位為左右仙公及左右大夫，或為卿相之司上國仙侯也。所以聖君從虎輦萬龍者，以視衆仙，隨才而授給也。聖君雖封掌兆民，下眄萬生，故自逍遙金闕，宮館上清，棲形太虛，遨遊五城，察照十天，百方太平也。諸見太平者，或是慈心仁人，守善而已；或是學道信仙，可教之士；或靈人授書，守精寶胎；或得道得仙，精誠之夫；或玄簡錄名，七世有德，祚及子孫當為仙者；或生而青骨，通神接真；或有才性偉寂，天分淑邁。作仙之品第，高下數百矣。聖君乃隨才署置，以為大小諸侯，各皆有秩，以君種民也。諸侯一年一朝上清，見聖君以受事也，聖君五年一下遊，以幸諸侯察種民，而聽仙理焉。蓋聖君之學道也，備嘗艱苦，承師塗炭，履飢寒之切己，蹈水火之轗軻，寫私念於五親，累經天帝之大試，皆心堅正任，死生必期，萬邪不能犯其神，千妖不能惑其真，爾乃精誠玄暢，靈神合應，故上皇告訣，天尊授道矣。可謂洞朗悠韻，玄扉開散，高範絕妙，精覽獨立，幽關萬塗，天理旁出，非復簡札翰墨所能縷載，粗書千分之一，略舉標邊，以傳骨相當仙之子。有得見者，玄錄書名，奏之上清，位為仙卿。若能行金闕真事，拜為大夫，侍書有玉童十人，侍金闕紫文有玉女十人。每當看詠施行，皆宜拜而恭之，盛手燒香於文之左右。輕慢靈紀，身為下鬼，三祖獲考。玉童玉女上言其違奏聞其誠心惡善，纖芥無不書焉。方諸束宮青童君啟撰後聖道君列紀，以上呈聖君，傳青童弟子王遠遊，使下示骨相應仙之人，百年再傳，七百年內聽三傳，以授學道當來成仙者也。
　　聖君曰：有得吾列紀，皆玄名仙才錄文定書，或上金格玉書當仙之人者也。若既得此紀，唯奉寶秘，無他修為，皆賜白日尸解。若既得而後，不奉道德，寫真淪俗，性反志替，有如此徒，是遊逸下才，非芳骨之人矣，猶以得吾列紀之故，猶必賜名地下主者，以消其濁質，蕩其穢魄也。從此當漸令有階級之進，悟於大迷之夢耳。諸子勤而慎焉，勿以泄告不信之尸。佩吾列紀，以入灾疫水火兵革之中，山林衆精，千邪萬禍，皆莫當子，其人見汝，皆令有歡心也，書有玉童奉侍，以覆及子身故也。惡人惡心，妄去加子者，吾自當使山川之靈伐其命矣。勿謂道遼，靈鑒安是，吾從太虛之上，玄空之中相視，猶目瞻鼻耳。子故不信，幸可一試，而犯我之禁誓乎，看我能探得不言之心，內應之禍福哉。受書皆使有誓盟，為不泄之信。令遣下教於骨命，及精心學仙守誠者，遣馬明、張陵、陰生、王褒、墨翟、司馬季主，及洞臺清虛天七真人、八老先生，凡二十四人，或名隱名見，改易姓字，實難分別也。子但當心精誠，夙夜不懈，必自得見此諸人，既見之後，真姓實名亦將告子也。
　　後聖君命王君總司二十四真人，決下教之功。二十四真人皆受事於方諸青童，受所教之徒於王君，王君亦先告可成者於二十四真人，真人然後受事，乃教之也。《聖君列紀》，唯以付王君一人，使擇可授者，不盡使諸真人並傳之也。欲知二十四真人姓名，在吾《青要眾文經》末，是其定人所教書符神訣篇目，並列之于經上。《鬱儀結璘》、《大洞玄經》、《上清金闕靈書紫文》、《八素真經》、《太上隱書九真中經》、《黃老八道祕言》、《太丹十訣》、《玉字洞房》。此經所授，皆位為左右仙公及大夫，左右卿相上司也。其餘《九丹變化》、《太清上經》、《黃素道精》、《青錄天關》，此經所授，皆位為真人，及領真宮上監，封仙國侯伯也，各有次第品差，在方諸宮白簡青錄，具載其序。
　　後聖彭君諱廣淵，一名玄虛，字大樁，一字正陽，彭亦為李，或名彭先李君學道。人皇時生，位為太微左真保皇君，並當受命封校兆民，為李君太師，治在太微北塘宮靈上光臺。彭君二千五百年輒易名字，展轉太虛，周遊八冥，上至無上，下至無下，真官希有得見其光顏者矣。然起學所履姓字真定，具列方諸宮白簡青錄之篇。
　　後聖李君上相方諸宮青童君
　　後聖李君上保太丹宮南極元君
　　後聖李君上傅白山宮太素真君
　　後聖李君上宰西城宮總真王君
　　右四輔大相，其餘卿司仙公及大夫官三百六十人，並列白簡青錄之篇，不復一二紀其姓字矣。
　　青童君曰：夫有骨錄則好仙，好仙之人皆有仙志，仙志之人或罷或篤，罷則先世善功不足，篤則玄錄宿命將定，或好仙而不專，亦由世德有未備者也。大都天錄顯於玄宮，則氣候診於軀形，錄字彰於太極，則心神正於丹房。若生有金閣玉名者，則眼有日光，青齒白血，其為人也，則仁慈而樂仙，明穎而秀挺。若上清有金書玉錄者，則背誌於河魁，胸前有偃骨，其為人也，恭和而下人，德及昆蟲。若太極宮有丹簡青文者，則手理有累人倒大之字，其為人也，密慎而好真，清虛而容非。若方諸有玄素紫名者，則眼四規中有紫光，照鑒其軀，其為人也，修業深妙，清盛避穢。若太清有玉籍絳名者，則聲有玉音金響，口方目圓，其為人也，弘施博愛，視人如傷。若太素有瓊簡金名者，則白誌見於腹，口中有紫氣，其為人也，慈德而通神，潜仁而下衆。若南極有丹文紫錄者，則頭生五氣，上接重樓之雲，其為人也，和仁而愛窮，賑厄而濟難。若斗中有玄玉綠籍也，則心中有九孔，肺外有錦文，頤下有玉丸，目中有綠筋，眉角當有上千雙理順文城郭，禿鬢露顆，明堂平白，千理為通真之津，廣顆為受靈之宅，其為人也，慈愛窮賤，仁及烏獸。若玄宮上元有青金赤書者，則丹心紫孔，黃華繞胃，口中香氣，齒多玉液，其為人也，少好視日月之流霞，樂星辰之光象，質清骨堅，精誠探祕。若玄都丹臺有白玉金字者，則青肝紫絡，倉腎綾文，玄膺精溢，形盛神潔，身體香軟，血清氣澤，其為人也，躭存玄遠，味景靈質，好惠下已，救施厄匱。若三元官有琳札青書者，則紫腦錦舌，玄誌鬢際，綠腸朱髓，方天圓額，陰有伏骨，軟髮紫澤，孔門三開，起居似澀，眼有流光，青精凝液，掌文四達，齒牙三鍔，其為人也，靈心仁虛，慈感發神，好微敬信，樂林興春，愛水清流，懷感山川，願投名阿，保魄養魂，志凌青泰，遠味天仙。諸有如此相，皆必上仙也。亦可學而得，亦可不學而獲，要其人必好道，好道學微，必速得昇變矣。其次鼻上有玄山。玄山，鼻上有黑誌是也。又當使腹有玄丘，以對玄山也。玄丘者，亦黑誌也。若闕其一，皆不合仙相。若口臭而性耐穢者，都壞玄山、玄丘之相矣。其次青骨。青骨者，其人皆樂聞五香之氣，好學神靈之事。其次鵠行龍趨，項生玉枕，耳後伏晨，脇下有青誌，體生絡文，及心真膽靜，耳堅氣寬，此皆次仙之相也。玄洲亦有黃金刻名之籍，不學而得尸解主者，若學得白日放尸之仙也。其次太山三官府有生之鄉，脫無死之地，其人魂命不終於死，浮游無限，故以學仙道者，有成陸行之仙耳。當三十年一易地而處，轉名而止，亦無死期。所以爾者，太山三官玄錄白籍，不注有死之地故也，非三官之妄注於死地。太陰注死生，有黑錄白簿，赤丹編簡，受生先後相次受死，亦先後相比其數，得六千簡輒注一人無死地，其人率多長壽而難死，年多出一百歲，既死忽然而無痛病矣。若加之以學仙，幾當成而可教者也。然此人性多協畏而和柔，多好事於微妙，皆仙相也。其次篤志至道，精意堅正，或廣行陰德，濟貧拯困，施惠親窮，藏埋枯骨，德過古人，貞平允淑，溫恭厚下，不淫不賊，或先人施恩，世世立功，德在三官，已立三百善事，以此學道，皆可得仙也。其心正則天地弗能違也，其神堅則鬼神弗能逆也，其魂明則衆邪弗能侵也，其魄白則萬妖弗能干也，其精清則淫尸弗能乘也，其液盛則三蟲弗能亂也，其血凝則濁氣弗能散也。故夫學道者，真心堅神，厲魄抱魂，拘千邪於八荒之獄，閉萬妖於九遐之端，精誠以存真一於太初，孜孜常願凌翮以飛仙，朱靈安於絳宅，五寶守乎清玄，履試觀而不傾，居榮辱而不遷，委南面而弗顧，棄萬金而莫恨，甘寒苦之轗軻，樂靜齋於丘山，守誠心而不倦，並天地可長存，如是始可與言學道之夫矣。若都無此相，又無此行，雖復英雄拔標，志吞四海，橫氣宏落，高韻凌雲，淵璋洞朗，飛翰辯言，雅任奇邁，理幽綜滯，口談虛無而目營八方者，固非仙才也，所謂徒勞以終年，無解於不得矣。
　　上清徒聖道君列紀竟
　　#1『諸弘元』：疑當作『諱弘元』。