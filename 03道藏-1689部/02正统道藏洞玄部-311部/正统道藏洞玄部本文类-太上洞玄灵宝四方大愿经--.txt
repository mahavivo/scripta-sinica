太上洞玄靈寶四方大願經
　　經名：太上洞玄靈寶四方大願經。撰人不詳，約出於隋唐。勸人發願祈福。一卷。底本出處：《正統道藏》洞玄部本文類。
　　太上洞玄靈寶四方大願經
　　天尊言：學道之士深處山林，或宮觀壇靖，積行修功，輔元贊化，以冀仙道。當發四方大願，朝夕行之，自然與道合真，萬神協助。一飲一食，皆有祝願。念念不忘，於國於己，以及一切，能依修之，仙道可冀，於道近矣。
　　先發四方大願，歸身歸神歸命東方已得道大聖眾，至真諸君丈人，乞賜臣等十四福。一者身無疾病，不遭眾患，永離痛惱十苦八難。二者為地祇所畏，天神所敬，妖惡自滅，心神端正。三者天神識別，得在福地。四者制鬼治病，舉向如願。五者行來坐起，天神衛護。六者諸所造詣，灾禍自消，福德臻集，道德日至。七者居危得福，苦痛安寧。八者為三界所稱，列號真人。九者邪穢悉除，身香體潔，净如金玉，德行清白，表裹精堅。十者願無不獲，志無不克。十一者為諸天神聖，一切所宗。十二者道成德就，白日昇天。十三者福慶之兆，上延先祖，福流子孫。十四者門內眷屬，普得延年，與道合同。
　　歸身歸神歸命南方已得道大聖眾，至真諸君丈人。乞成十一念願。一者念帝王國主，吏長官屬，福慶日臻。二者念德行自然，不犯經戒，道德尊大，普所希願。三者念悔過首罪，不敢有所蔽匿，叩頭自搏，禮拜盡心。四者念願求神仙，得見真君，免度世厄，為後世種民。五者念永離苦難，所求如願。六者念願昇度，乘雲駕鶴。七者念為億曾萬祖、上世父母，逮及臣身，解除生死宿考重罪。八者念為合家所有戚屬，常承慶福。九者念後世子孫，求恩獲利。十者念為一切眾生、蜎飛蠢動之類，普蒙恩潤。十一者念遠離榮華、奸妖邪諂，歹羊孽鬼神，收鬼制奸，免度災厄，十苦八難，克獲上仙，白日昇天。仙度之後，與道合同。
　　歸身歸神歸命西方已得道大聖眾，至真諸君丈人。乞賜九福。一者見世安穩，不遭眾橫。二者相好澄明，終不迷惑。三者所願分明，不落間冥之處。四者榮名赫赫，奸邪退伏。五者功成德就，為大聖所敬。六者疾病除愈，不墮惡道。七者福慶之兆，上延先祖，下流子孫。八者享福獲慶，灾害消亡。九者克得上仙，白日昇天。仙度之後，與道合同。
　　歸身歸神歸命北方已得道大聖眾，至真諸君丈人。乞願七福。一者令無勞塵恥辱之事。二者德行清白，容貌端正，光色鮮明，有如珠玉，眾人樂見。三者奸邪諂偽，妖孽雜俗，所不能穢。四者三界一切大聖鬼神，莫不恭敬。五者善功日昇，惡道消滅。六者收鬼治病，使役鬼神。七者身香體潔，骨髓芳馨，勇猛智慧，高才聰明，克昇上仙，白日登天。仙度之後，與道合同。
　　祝中食法
　　元始大聖，朗達玄微，日月齊明，三寶同輝，曾治梵行，度人不衰，三塗永離，五苦咸解，是名飛天法輪。今日齋主至德，奉請眾賢，行香設禮，獻供隨方，歸命法門，戒身立德，施設廚飯。願四海清寧，七祖歡泰，三道濟濟，帝王延祚。當令齋主某甲，祈請之後，承是功德，普通十方，仰徹諸天，禍滅九陰，福生十極，慶有盈餘。七世父母，去離九陰長夜三塗，薦懺之後，徑昇天堂，長處光輝，鍊形朱宮，輪轉化生。合門大小，聰明智慧，百病除愈，四體輕強，運度惡世，逍遙三界，德鍾天下。一切眾生，普同福願，行與神合，得道自然。
　　祝人布施中食及解廚并齋飯法
　　今為某甲請設齋食，當願一切，無不飽滿，世享天廚，德流齋主，如水歸海，宗枝徹長，常處貴盛。世與四輩，俱生快樂。七世父母，得免長夜九幽之府。魂神自在，灾消福降，生死昇仙。當願齋主，世世願得善心，立德敬道，護法種因，所向得福，行道得道，求仙得仙，身神安寧，華色精光，行來四出，善神開導。若荷戒錄，吏兵衛從，合門見在，咸得安全。若有疾病，皆得除愈，各保年壽，所願必從，位祿自至，不令迍賽，惡魔消滅，鬼妖降伏。日月星辰、天地神祇，常當保護，侍衛門戶，千灾不干，萬難咸脫，見世受福，終得仙道。
　　布施眾生祝法
　　勤修大道法，精誠感太冥。真降魔魅散，眾妖皆滅形。
　　七祖昇南宮，兆身登上清。福利無不普，餘食賜眾生。
　　受布施祝願法
　　歸身歸神歸命太上三尊。今是布施，當願齋主慶及一切，禍滅九陰，福生十方，德如山海，莫不興昌。七祖生天，子孫賢忠，富貴巍巍，所欲皆從。學道昇仙，駕雲乘龍。齋生某甲，歸心道法，能减損財寶餘物，施為功德。當願施一之財，無量之報。功多報重，恒與善會。世世因緣，豐樂不絕。見在大小，常無疾病，終保高壽，世生賢才，智慧明徹，三界保敬，真神衛侍。五方正神，擁護門戶，常居安全，邪魔束形，鬼精滅爽，宅舍安穩，灾異不起，受福無極。遂得昇度，分形變化，一切預是有情，導以法文，皆得與道合同。
　　解齋餘食乞眾生祝法
　　今日是何日，齋戒向太上。服食天行廚，役使今月將。兆等昇南仙，齋主福無量。燒香奏至誠，功德普盡暢。吾今所說四方願祝大法，若能精心修持，得福無量，戒慎之焉。
　　太上洞玄靈寶四方大願經竟