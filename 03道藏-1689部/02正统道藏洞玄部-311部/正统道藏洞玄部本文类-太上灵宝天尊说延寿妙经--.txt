太上靈寶天尊說延壽妙經
　　經名：太上靈寶天尊說延壽妙經。撰人不詳，約出於唐宋間。召請天尊護衛延壽保命。底本出處：《正統道藏》洞玄部本文類。
　　太上靈寶天尊說延壽妙經
　　爾時，靈寶延壽天尊在南極天中金光山內寶林樹下，凝神念道，共十千徒眾，解說《延壽妙經》，論虛無大道。徧體光明，洞照天地三界十方，一時震響，復有諸天上聖、一切鬼王、天龍十部，尋光而至，上詣天尊。乞無生死，五體投地作禮神尊，依位而立。時有延命真人、廣福真人、金華真人、妙喜真人、紫蓋真人、黃籙童子、碧霄童子、青華童子、白惠童子，及以一切聖眾，皆獻寶花，百味香藥，手執日月靈幢、紫光神節、十絕靈旛、延命寶蓋，次第行道，燒香散花，齊唱延壽天尊，咸得度世。爾時神尊含笑巍巍，從大頂門放十道神光，普照法眾身心無有悟者。於是道場中有一童子名曰善達，前進作禮，上白天尊：見在座中皆是變化神仙，何得未悟。伏願尊顏，為臣解說。
　　天尊言曰：此之仙眾雖有神通，實無真道。童子曰：不審何名真道。
　　天尊言曰：不生不滅，名為真道。無去無來，亦名真道。於不生不滅、無去無來，亦昧真道。一切法相，皆為虛妄。世間男女，若欲延命長年，消灾集福，但自精心燒香行道，布施放生，建造功德，念經供養，兼請道士法師，講讀尊經、本命齋醮，即有注筭神王、記名神王、落死神王、上生神王，保護念經之人，錄其功德，奏上諸天，金帛豐足，永保安寧。於是諸天大聖、一切鬼王，稽首歸依，皆大歡喜。累劫學道，未聞此經，並是金口之言，於是鬼神發弘誓，願生生世世眼見真仙，耳聞正法，禮拜十齋，常行至道。天尊再留偈曰：
　　生前不慈孝，死後報何恩。悲啼在地獄，誰明勸善言。修善自歸善，作惡歸惡源。至心常供養，延壽遇神仙。寫經及造像，福祿自延年。
　　是時，座中一切真仙聞經，皆稱不可思議，再拜而退。
　　太上靈寶天尊說延壽妙經竟