上清洞真解過訣
　　經名：上清洞真解過訣。撰人不詳，約出矜南北期。係纂集上清派謝罪解過經訣而成。一卷。底本出處：《正統道藏》洞玄部玉訣類。
　　上清洞真解過訣
　　清靈真人裴君八節日謝罪第一
　　清靈真人裴君曰：太極真人常以立春日日中時，會仙人於太極宮，刻玉簡，記仙名。常以其夕夜半時，正北向，仰視北極，再拜頓首，陳己罪多少之數，求解釋之意畢，復再拜，乃止。
　　至春分之日，日中之時，崑崙瑤臺太素真人會諸仙官，定真經。
　　至立夏之日，日中之時，上清五帝會諸仙人於紫微宮，見四真人，論求道之功罪。
　　至夏至之日，日中，天上三官會於司命、河侯，校定萬民罪福，增年减算。
　　至立秋之日，日中，五嶽諸真人詣中央黃老君於黃房雲庭山，會仙官於日中，定天下神圖靈藥。
　　至秋分之日，日中之時，上皇太帝乃登上清靈闕太微之館，會太上三老君、北極諸真公、八海大神、五嶽尊靈仙官萬萬，共集議天下萬兆之罪福，記學道之懃懈，一一條列，付之司命。
　　至立冬之日，日中，陽臺真人會諸仙官玉女，新定得道始入仙名錄籍。
　　至冬至之日，日中，天真衆仙皆詣方諸東華太宮，詣東海青童君，刻定衆仙籍金書內字。
　　常以八節夕、夜半、日中，謝七世祖、父母罪，及自身中罪過，過名自除也。久行之，神仙不死。
　　夫秋分、春分日，太上神真觀議萬仙，自非真正者，不可輕用其日謝罪也。衆真仙官，以八節日日中共會集，凡三日乃解。欲脩道者，當先齋戒，勿失之也。
　　支子元受蔣先生第五首之訣，以八節之日存思，陳己立身以來罪過多少之數，輸誠自狀以上，希天皇諸真關寫之祐，剋身歸善，以求長生神仙者也。
　　蓋秋分之節者，氣處清虛，太和之正日也。衆真諸仙，是其日皆聽訟焉。又地上刺姦吏部境諸仙官，並糾奏所在道士之功過，及萬民有罪死生者也。
　　《仙忌真記》曰：子欲昇天慎秋分，罪無大小皆上聞，以罪求仙仙甚難，是故學道為心寒。此是朱火丹陵仲陽先生之要言矣。秋分氣調日中，以順天地者也。夫大炎之氣，摧於凋落之勢，玄水包津，胎於金生之府，乃太陽光轉少陽，藏養天地，於是所以定剛柔之際，合二象之序，煥成流明，乃別陰陽三光，實八節之標日，求道之要梯矣。每至其日日中之時，上皇太帝君玉尊陛下，乃登廣寒上清靈宅，太空之闕丹城紫臺長錦玉樓，群真集于太微之觀，上關九天之門，請九天之真皇，中邀太上三老君、北極諸真，及八海大神，下命五嶽名山諸得仙者。靈
　　尊萬萬，並會於寥陽之殿，共集議定天下萬民之罪福，紀錄學道求仙者之懃懈，疏識犯過日月，修行善惡刑罰之科，生死之狀，各隨其所屬部境，根源條列，付之司命，書于皇錄，罪福纖芥，刻于丹城之籍，伏匿之犯惡，陰德之細功者，無不一一縷別而知之者也。
　　其夕夜半，當出中庭，北向仰視北極，脫巾再拜，頓首長跪，上啟太上北極天尊大帝君，因密謝七世祖、父母罪，及自陳己立身以來罪過多少之狀，乞得赦貸，從今自去，改往修來之言，言必使信，誓于丹心，盟於天地，不敢犯惡之行也。其中言在意陳之，久行之，神仙不死。畢云：願太上皇帝削某罪名，移書三官，使神仙之錄某厠玉札，長生久視，通真達靈。畢，又叩頭四下，再拜而還靜室，深自剋責，並存念三元中神，令上啟太上。如此者三，名上仙籍，罪咎除滅也。
　　三元，泥丸、絳宮、丹田三神也。存念三元三神，上啟天尊，求乞恩赦，助己所陳，令必上聞者也。三啟秋分，生籍乃定，死名乃除。此一法出經命青圖，是長生祕法矣。俗人雖好道，未離人間，人間甚多罪咎，犯之者非一，恐未便可施用秋分首過之法也。入山林中，遠去人事，蕭然獨處，不犯萬物，乃可為之。既有反善之辭誓，有改行之言，言已聞於高上之聽，慎不可復使犯惡違生之事也。重犯罪十過，天地弗赦，身死為驗，非可復改補者矣。以此求道，無所復索也。養生有如水火之交耳，得其益則白日昇天，犯戒法則身沒三泉也。又其日尤重於七節，趙伯玄所謂生死門戶者也。
　　《三九素語》曰：秋判之日，尊卑盡會，生死之日也。古人以秋分日，為秋判日也。所以爾者，秋分之日，乃會九天八地衆真仙神上皇至尊，三日三夕，共定萬民之命。所聚議者咸多，而神尊並集故也。諸八節日，會天地諸真官，先後及節，凡三日三夕，而各還所司。此是支公子元訣，別此一事，不雜七節之條例也。
　　候夜神童《金根經》曰：八節之日，求仙極會，天命衆真，皆當集對。未節一日，萬靈詣闕，節日日中，尊卑入謁，節後一日，罪福分別，三日三夕，天事乃畢。子其慎罪，務為功德，名可上真，列編太極。吾不詭言，知者深密，急宜謝過，祕而慎泄。此亦支公口所告出，以傳示裴君。
　　許先生八節日謝罪第二
　　許先生口訣曰：常以八節日夜半之後，平坐北向，存形念景，令如見兆身。畢，以兩手交頭上，以叩地二九過，則罪咎除，形景得分。
　　許先生五通日為先人謝罪第三
　　常以五通日，北向謝請兆三曾五祖先人之謫，則兆先世罪咎解也。五通日者，十月朝，二月日一是也。不解先人負謫，欲求仙，去仙遠矣。
　　許先生五達日為先人及己身謝罪第四
　　以五達之日，北向五再拜，心呼上皇君及夫人名字三過：
　　歲星真皇鬱粲鬱粲鬱粲，夫人飛雲飛雲飛雲。
　　熒惑真皇維停維停維停，夫人華瓶華瓶華瓶。
　　鎮星真皇耽延耽延耽延，夫人非賢非賢非賢。
　　太白真皇德標德標德標，夫人靈恩靈恩靈恩。
　　辰星真皇精原精原精原，夫人龍娥龍娥龍娥。
　　右五皇夫人專字，先文無出，此乃昭靈夫人別口訣。
　　畢，叩齒五通畢，解巾長跪，謹啟五星日月上皇高真道君、道君夫人、玉清太上上清上皇上帝、大道聖君几前，因陳七祖父母以下，下及一．身千罪萬過，上世以來乞得解脫，三官告下天帝，使罪名離釋，消除丹簡。乞得與五星之真，俱奔華晨，上登上清，交行玉闕。
　　正月六日中時，
　　二月一日哺時，
　　三月七日夜半，
　　四月九日食時，
　　五月十五日夜半，
　　六月三日中時，
　　七月七日夜半，
　　八月四日中時，
　　九月二日平旦，
　　十月一日平旦，
　　十一月六日夜半，
　　十二月十二日夜半。
　　右記五達吉日。
　　太上藏五通之日，封於五嶽之玉筍，隱迴元之道，隱於九晨之宮。既修五通，當行迴元，五通開於帝始，迴元開於玄終。故修五通，行七元迴道者，不食血腥物，見諸屍穢，犯者受太玄考。五通者，太上之吉會日。迴元者，太上之更新日也。不知五通，不得解罪除過，不知迴元隱道，不得刻名上真。常以其日，思存吉事，首謝身中罪過，所謂解免七世，離脫刑名者也。不以示九宮中仙矣。
　　太一首謝除罪夜半日中謝罪第五
　　太一曰：兆若有罪過，欲首謝求除罪者，夜半及日中，入室閉戶端坐，北向存帝君在兆紫房中，存思如上，因又存兆身在紫房中，伏帝君前，內自陳愆，屏氣良久，匝令一身汗出，衣服沾蒸。如此者三過，所解罪自散也。汗匝一體，乃祝曰：
　　某甲有罪，上聞百神，乞度七九，水火之患，守命太一，丐濟帝君，汗流一體，怖在三魂，恩惟太上，永令除患。畢，因三呼帝君名字。帝君諱陵梵，字履昌靈，一名七靈，一名神丈人，常治太極紫房中，端坐平正，貌如嬰兒之狀。常有紫氣覆其神形，衣．五色華衣，巾日月之冠，左耳上有日徑九寸，右耳上有月徑一尺。存畢，乃開目。名曰帝君解過之道，內謝五神，流汗為應矣。
　　世人謝過，乃叩頭搏頰，此外法也。若修三一守洞房，事帝君奉太一者，慎不可以叩頭搏頰也。人叩頭者，驚三魂，擾泥丸，懆紫房，煩帝君也。夫人搏頰者，堅胞結，東魄筋，太一悲，五神遷，乃大忌也。若所行所念，但心存叩頭搏頰，亦內解於心中矣。仙人存心拜而已，形不屈也，吾謂為宜。
　　劉先生辰巳五德日為先人舉家謝過第六
　　劉先生記曰：人多罪過，天網疏而不漏，陰奪人算，故不壽。雖有生道在於身中，而不謝過，則多疾病憂患也。此文出《太微文昌河圖內篇》第二十三。
　　其人家轗軻衰耗，或所為不成，或子孫不昌，或為吏不遷，或六畜死亡，或飛禍橫集，皆由多過之故也。能洗垢清心，不淫不嫉，不行非理，慈仁惻隱，憂人之憂，樂人之樂，見人所失如己之失，見人有得如己有得，不為讒賊，不行兩舌，布施救患，日益壽命，常得所願。乃以辰巳之日黃昏時，掃除天德之地，謂甲庚丙辛壬地是也。燒香，舉家北向，解巾叩頭數十下，口勿言，但心中言，願解舉家身中所犯罪過，如此則可得平安長生。其作過不止，雖數謝亦無所益矣。既不有過，能常修此謝過之道，則永無憂患。
　　甲辰、丙辰、戊辰、庚辰、壬辰、
　　己巳、辛巳、癸巳、乙巳、丁巳。
　　右五德日。
　　太上迴元隱道用除罪籍迴元五通之日謝過第七
　　太上迴元隱道用除罪籍內篇曰：太上玉真隱元內觀，用六丁之日。是時天元敷陳，胞結重固，七魄上言，三魂記過，連愆七祖，積罰三陰，故有消除之法，以解脫愆罹。施此道者，乃為求仙之大者矣。諸思七元，存九晨之道，所寢林席不與他人同止，衣服亦然。男女同席而息，乃列罪北玄之籍，若犯乎汙穢者，逮殃注於地獄也。師及同氣相雜而止，亦為犯也。五通者，太上之吉會日。迴元者，太上之更新日也。不知五通，不得解罪除過。不知迴元隱道，不得刻名上真。常以其日思存吉事，首謝身中罪過，所謂解脫七世，離脫刑名者也。不以示九宮中仙矣。
　　太上藏五通之日，封于五嶽之玉筍，隱迴元之道，隱於九晨之宮。既修五通，當行迴元。五通關於帝始，迴元開於玄終。故修五通，行七元迴道者，不食血腥，勿見諸屍穢。犯者受太玄考。
　　諸修洞房紫房中事，及存九晨七元者，眠初起初卦時，臨食食畢，先微祝曰：
　　五皇五通，六合紫房，迴元隱道，豁落七真，生魂者玄父，父變一成神，生魄者玄母，母化二生身，攝吾筋骨者公子，為吾精氣者白元，長生久視，飛仙十天。畢，勿令耳聞祝音。此太上隱祝，以除邪氣，致精神，使人終身不厭昧。
　　六甲之旬六丁之日月晦之夕六甲之日為七世父母解考八條第八
　　常以甲子之旬，丁卯之日，夜半之時，於寢狀平坐，北向接手，叩齒七通，乃仰存七星，使煥明於北方，良久，微祝曰：
　　第一太星玄樞陽明天樞魂神上玄九君。作七呼之，畢，乃又祝曰：
　　願得除某七世以來，下逮某身陽罪陽過，皆令消除，所向如願，萬事合心，飛步七元，與天相傾，名刊斗晨，延紀
　　億千。畢，乃存北斗七星從天上而來，飛入我口，逕在心中，存心光，令內外洞徹，極思念之。畢，心存北向再拜，拜畢，嚥液二九過，亦可起拜。此謂解晨結羅內映上道。
　　甲戌之旬，丁丑之日，夜半之時，於寢牀平坐，北向接手，先叩齒七過畢，乃仰存七星，使煥明於北方，良久，微祝曰：
　　第二元星北台陰精天縱魂神上王九君。作七呼之，畢，乃又祝曰：
　　願得除某七世以來，下逮某身陰罪陰過，皆令消除，六氣盈滿，四神同靈，飛行七元，名刊玉書，上登紫清，乘玄駕無，出入利貞，與天同符。畢，乃存北斗七星從天中而來，飛入我口，逕在脾中，使洞鑒內外，五臟分明。存星來入口，當令目覺光芒四散滿口，口中小熱，即星精來入之驗也。畢，心存北向再拜，拜畢，嚥液二九過，亦可起拜。
　　甲申之旬，丁亥之日，夜半之時，於寢狀平坐，北向接手，叩齒七過畢，乃仰存七星，使煥明於北向，良久，微祝曰：
　　第三真星九極上真上元夫人天機魄精上素九君。作七呼之，畢，乃祝曰：
　　願得除某七世以來，下逮某身死罪死過，積惡私匿，違犯天地水三官者，皆令消除，目明徹視，鑒洞幽無，飛行七元，名書上清，役使萬神，上登玉庭，駕景乘空，與天相傾。畢，乃存北斗七星從天而來，下飛入我口，逕在肝中，使光照五臟，內外洞明。畢，心存北向再拜，拜畢，嚥液二九過，亦可起拜。
　　甲午之旬，丁酉之日，夜半之時，於寢牀平坐，北向接手，叩齒七過畢，乃仰存七星，使煥明於北方，良久，微祝曰：
　　第四紐星旋根玄冥天推魄精上虛九君。作七呼之，畢，乃又祝曰：
　　願得除某七世以來，下逮某身無恩無德，不仁不孝，陰惡之罪，數千萬計，皆令消滅，服食納精，日以進益，飛登七元，錄刊太玄，上列玉皇，乘欻九天，役神御靈，日月同新。畢，乃存北斗七星從天而來，下飛入我口，逕在脾中，使光明洞徹，映著五臟。畢，心存北向再拜，拜畢，嚥液二九過，亦可起拜。
　　甲辰之旬，丁未之日，夜半之時，於寢牀平坐，北向接手，叩齒七過畢，乃仰存七星，使煥明於北方，良久，微祝曰：
　　第五綱星天平丹元玉衡魄靈上君上元九君。作七呼之，畢，乃又祝曰：
　　願得除某七世以來，下逮某身內外穢罪，表裹沈過，數千億萬，紀在幽關者，皆令消除，當令體充氣盈，黃庭鎮胃，中上刻下，太素垂景，標名紫宮，右侍玉女，左侍玉童，日月同暉，位為真王。畢，乃存北斗七星從天上而來，下飛入我口，逕在胃中，使光朗洞照，五臟分別。畢，心存北向再拜，拜畢，嚥液二九過，亦可起拜。
　　甲寅之旬，丁巳之日，夜半之時，於寢牀平坐，北向接手，先叩齒七過，乃仰存七星，使煥明北方，良久，微祝曰：
　　第六紀星命機北極闓陽魄靈上丹
　　虛皇九君。作七呼之，畢，乃又祝曰：
　　願得除某七世以來，下逮某身所犯所行賊惡罪過，姦逆亂妄，列紀帝宮者，皆令消滅，百病康愈，體氣利貞，名書仙臺，刻金上清，役使萬神，飛行九明。畢，存北斗七星從天上而來，下飛入我口，逕在腎中，使光明洞徹，五臟分別。畢，心存向北再拜，拜畢，嚥液二九過，亦可起拜。陽日存在左腎，陰日存在右腎，一日為陽，二日為陰。此道尤禁見血穢臭慢，雜食葷辛，則上注延於七祖，以下注禍其身，死為下鬼，名除帝門。
　　月晦之夕明日，月朔也。未雞嗚之前，當於寢室牀上，東向接手平坐，叩齒七過，乃仰存北方七星，使煥明於我之左面也。良久，微祝曰：
　　第七關星玄陽天關搖光大明太上玉皇道君。七呼之，畢，乃祝曰：
　　願得除某七世以來，下逮某身暗昧私匿，犯罪五刑身中之神數千萬億，紀在北帝鬼官者，皆令消滅，當令某神精八達，坐在立亡，耳聰絕音，目生紫光，刊玉太素，洞鑒鬼形，名書帝君，命均二明，飛行七元，寢宴紫庭。畢，存北斗七星從天而來，下逕入我目瞳中，通映兩眼，使內外自照，存見五臟，使分明。陽日存星入左目瞳，陰日存星入右目瞳。畢，心存北向再拜，拜畢，嚥液二九過，亦可起拜。
　　六甲日夜半生氣之時，於寢室牀，卧坐首向隨意也。握固而閉氣定神，良久，叩齒九過畢，存北斗九星，使煥明於頂上也。九星光芒以相映及於是，乃微祝曰：
　　第八帝星高上玉皇神八景元君第九尊星太微玉帝君、太素七晨元君。九過呼之，畢，乃祝曰：
　　願得除某九世祖父母以來，下逮某身諸丘山水源大小罪過，名上死籍者，陰匿賊惡伏姦藏欺，事有億萬，列在鬼帝酆山上者，死罪條例之愆，紀于北上九元太極真人黑薄者，乞九元太上帝尊玉玄君，皆令事事消除，飛行七道，上登玉清，同遊太無，乘景晨生，北晏八素，與日相傾，總朝皇妃，攝御萬靈。畢，又存北斗七星從天而來，下逕入我泥丸紫房中，使洞照泥丸，及光明接徹一身五臟，使內外通生紫光雲氣，極令鬱鬱，髣髴念之。畢，心存再拜畢，嚥液三九過。
　　若六甲日與月晦，及六丁日，存思相倣近者，自可以次調適，疇量修之，不必使頻仍相切近也。每事效此，唯令全備於真法也。於是太上迴元謝罪之道畢矣。
　　上清洞真解過訣竟