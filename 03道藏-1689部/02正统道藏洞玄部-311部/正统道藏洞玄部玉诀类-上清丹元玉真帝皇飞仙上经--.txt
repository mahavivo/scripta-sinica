上清丹元玉真帝皇飛仙上經
　　經名：上清丹元玉真帝皇飛仙上經。撰人不詳，約出於南北朝或隋唐。假託西城王君傳大茅君。言存思瓊華玉妃飛仙之法。一卷。底本出處：《正統道藏》洞玄部玉訣類。
　　上清丹元玉真帝皇飛仙上經
　　　　上清丹元玉真帝皇之道，絳臺妙靈瓊華玉妃哺飴之法，祕於上清絳臺皇極之宮，刻玉書之，以授諸應真人者。行其道，當潔身遠岫，洗心遐林，神炁冥一，清齋三十日，然乃為之，如是十五年，道成為上清真人。又當陶金製絳，以奉經師，示不宣之約，然後依按修鍊，以致紫炁下降，玉妃登房，五臟煥徹，百體金固，擁形絳雲，受書玉皇，飛行上清。
　　　　其道每旦視日出時，出庭中焚香施席，叩齒二十四通，次九拜以就位。按手兩膝，待氣平志定，極念日中有流光流霞九百萬丈，自日下來，洞照我身，良久，引取霞精作四十九咽入腹，見五內融映，表裹光燭，神觀紫霞，接天無窮，即叩齒九通，心祝曰：
　　　　元精大神，紫霞鬱生，金光纏旋，灌鍊我形，尸塵解落，與道合神，使我洞曉，大羅上清。
　　　　次存日下紫霞流光之根有女子形如嬰兒，頭作三角雲髻，戴絳巾，身上著錦華衣，蒼玉之珮，手執日帝玉真紫霞之符，飛身步霞，來對我前，令極心想，不得遺却，密祝曰：上清丹元絳臺妙靈瓊華玉妃，諱鬱洞珠，字璟明瑛。如是三過，曰：使我身御紫霞，上造日宮，飲食玉清，與道齊齡。
　　　　次存玉妃以右手援我左手，携我形起，飛步紫霞流光之上，奔飛日中。良久，覺形少熱，見我形在日聚光之內，即見上清丹元玉真帝皇坐日中紫雲之上，形如嬰兒，著紅錦玉衣，腰五明月珠，口銜赤日，日出九芒，芒作紫色，紫芒上各綴一玉精，形如鷄子，大如彈丸，光芒垂下，長九寸許，玉精作紫絳青白黃碧綠紺蒼九色，玉精圓動，光炁回旋。
　　　　次又存玉妃在帝皇之右，我形跪前，心九拜，祝曰：上清丹元玉真帝皇上真道君，諱龍晶騰，字絳曦僇。如是三過。即存我以口仰承玉精，先自蒼玉始，仰承玉精入口中，覺少熱，即存咽入下丹田。
　　　　次存紺玉之精入丹田中，次存綠玉之精安明堂中，次存碧玉之精入洞房中，存此四玉精懸著定位，炯炯如日。次紫入左腎，女右腎，絳入心，青入肝，白入肺，黃入脾，令入我五臟，玉光交映，形神合一。叩齒九通，存形居帝皇前，祝曰：
　　　　靈芒玄化，九玉神精，日真帝皇，至道之王，紫霞激注，明堂洞房，鍊我五臟，自生瓊璫，寶髓丹液，雲翥高翔。
　　　　忽然忘形，在日中合為一體，良久事竟，令不覺在席上，依然如日之狀。至日中時，室中南向大坐，按手兩膝，思日中有絳霞長九百尺，日際流注，下接我身，光明煥爛。存瓊華玉妃手執紫玉之甖，飛步霞上，來降我前，即存祝諱字依前法，如是三過。次見玉妃以玉甖著我口，存視甖中有黃玉之飴，因飲之，得九口止，心存玉飴勃勃如雲，散徹五臟，舉身作赤光。因祝曰：
　　　　瓊華高真，日帝之靈，持運妙化，策御日神，玉甖黃飴，啖日之靈，華敷五臟，遐齡復甖，形棲絳臺，長與炁并。
　　　　次存玉妃揖携我形，共起登行絳霞之上，造日中，審見日中有絳玉之臺，高廣千壘，中有金床，因寢其上，玉妃並首南向，我形北向，因忘形住絳臺中。夜半起憚床上，向月所在，心五拜，存月中有白光之霞七百萬丈，下接我身，霞中有女子，頭戴碧英芙蓉冠，黃錦衣，手執金盤，中有神珠如明月，冉冉下立我前。叩齒六通，祝曰：
　　　　月中金真，上清神母，諱玥鋈停，字偉霓焰。如是三過，取珠咽之入心中，令光炁四徹，祝曰：
　　　　金精太素，神珠至真，精光密照，蕩清心塵，百神化鍊，我炁合明，願與太上，棲形上清。次存金真神母隱形，與光與霞一體，我亦忘形，廓然莫得。
　　　　日帝玉真紫霞之符，朱書青素，盛絳囊中，佩之。又作小符，書青箔上，月一、三、五、七、九、十三、十五、十七、十九、二十三、二十五、二十七、二十九日，各服一，東向再拜服，送以玄泉。
　　玉清自然之文
　　　　道士行此道，至忌穢敗不精。盛勤行之十五年，受書為上清真人，得御飛龍，從千玉童以出入太極。行玉真帝皇服日中玉精之道，玉妃飲日中黃飴金真。
　　　　餌服神珠之法，道成，九玉日精化為九丹，生兆神炁，十五年九玉精化為九色之神龍，神珠之精化為神光之輿，舉兆身以登上清也。西城總真王君傳太玄真人茅君，汶水真人蔡君祕於上清絳臺皇極之宮，帝皇玉妃鍊仙之節度也。
　　上清丹元玉真帝皇飛仙上經竟