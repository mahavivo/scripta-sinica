洞真西王母寶神起居經
　　經名：洞真西王母寶神起居經。撰人不詳，約出於東晉南朝。係摘詠《真語》、《上清三真旨要玉訣》 等書改編而成。有《西王母寶神起居經》、《西王母寶生無死玉經》、《西王母反胎按摩玉經》等篇。一卷。底本出處：《正統道藏》正一部。
　　洞真西王母寶神起居經
　　西王母寶神起居經
　　夜卧覺，旦將起常更，又急閉兩目，叩齒九通，咽液三過畢，反舌向喉中，乃搖頭動項七過，以手按鼻孔邊，左右上下數十過，畢，微祝曰：
　　九天上帝，三元保嬰，太上運華，玉室發精，七門召神，九房受明，耳聰目徹，通真達靈，天中之岳，和炁調平，驕女雲儀，眼童英明，玄窗朗朗，百軒零零，保和上元，徘徊金庭，五臟曜華，耳目常生，神臺鬱峙，柱梁不傾，七魄澡練，三魂黃寧，太上携手，與我共并，五老混合，无英輔營，萬凶消滅，所願必成，日月守門，心徊景星，仙皇所告，萬神敬聽。
　　卧覺輒按祝，常如此勿忘也。真道雖成，故常行焉。此太上西王母寶神起居玉經上法也。令人耳目聰明，強識豁朗，鼻中調平，不生洟穢，四卿八徹，面有童顏，制魂錄魄，卻辟萬魔。此是真人起居之妙道也。所以名之為起居者，起居常當行之。
　　又以兩手摩拭面目，令小熱以為常，每欲數之也。阿母云：人之將老，面皺先從兩目下始，又人之體衰炁少者，先從兩鼻間也。謂此二處是皺衰之戶牖，炁力之關津，故起居常行此法，以辟皺衰，而炁力常保康和也。
　　西王母寶生无死玉經
　　无死玉經曰：手披華庭側，遷延和天真，上入神澗房，玉谷填天山，內源玄靈見，萬魔自滅身，長生永無死，玉籍反帝君，由兆和天真，按此幽山源。
　　天真在兩眉間，眉內之兩角也，天真在一分下耳，是引靈之上房也。
　　山源在鼻下人中之上本側，在鼻下小入孔谷中也，是塞滅萬魔之門戶也。
　　華庭在兩眉之下，對眉下之中央，是徹視之津梁也。
　　旦將起，暮將卧，更急閉兩目，以舌反向喉中，咽液三過，急以手按此三處各九過，陰按之，勿舉手也。以為常，令人長生無死，降靈徹視，塞滅萬鬼之道。手按既畢，微咒曰：
　　太上虛皇，開散玉庭，金房煌朗，翠臺鬱青，我攝三道，滅鬼生靈，我能無死，亦能無生，長生自在，迴老反嬰，魂魄受練，五神安寧，迴飈車輪，北謁玉清，上昇太元，與日合并，遂為真人，帝君合冥，三元所告，萬神敬聽。
　　昔楚莊公時，市長宋原甫者，有善心，常自掃除一市中。久時乃有一乞食人，入市經年，旦乞高歌，歌辭曰：天庭生金華，內源障陰邪，玉谷叅玄卿，瓊炁互扶羅，天真立日上，飛藥吐靈妙，清晨按天馬，徊駕神玄家，仙人來入室，又以滅百魔。臨去，又題市門如此。楚一市人無解，而原甫意中忽悟，疑是仙人，但不解其歌旨耳。遂乃叩頭諮請，久久不已，乞人告曰：吾實真人也，此言是崑崙西王母寶生無死之曲，知者使人不死。遂授原甫要法施行密訣，積二十年，原甫白日昇天，今在玄洲，位為仙卿。楚市乞人，是南嶽真人赤松子矣。時分形散景，假適塵濁，遊眺囂穢，招迎真會也。
　　《清虛真人裴君說神寶經》曰：求道要先令目清耳聰，為事主也。且耳目是尋真之梯級，綜靈之門戶，得失繫之而立，存亡須之而辦也。今抄經相示，可施用也。
　　《消魔上篇》曰：耳欲得數按抑其左右，亦令無數，所謂營治城郭，名書帝籍。鼻亦欲數按其左右，惟令〔无〕#1數耳，所謂灌溉中岳，名書帝籙。
　　此二條出方丈臺昭靈李夫人口訣，九月十二日夜喻之。
　　道日，常以手按兩眉後小空中三過，又以手心及指摩兩目下權上，以手捉耳行三十過，摩唯令數無時節也。畢，輒以手逆乘額三九過，從眉中始，乃上行入髮際中，口傍咽液，多少無數也。如常行，目日清明，一年可夜書。亦可於人中密為之，勿語其狀。
　　眉後小空中，為上元六合之府，主化生眼暉，和瑩精光，長珠徹童，保練目神，是真人坐起之上道也。一名曰真人常居內經。真人喭曰：子欲夜書，當修常居矣。真人所以能旁觀四達，八遐照朗者，實常居之數明也。
　　目下權上，是决明保室歸嬰至道，以手捉耳行，深明映之術也。於是理關血散，皺班不生，目華玄映，和精神盈矣。夫人之將老，鮮不先始於耳目也。又老形也，亦發始於目際之左右也。以手乘額上，內存赤子、日月雙明，上元懽喜，三九始周，數畢乃止。此謂乎朝三元固腦堅髮之道也。頭四面，兩手乘之，順髮就結，惟令多也。於是頭血流散，風濕#2不凝也。都畢，以手按目四眥二九，覺令見光分明，是驗眼神之道，久為之，得見百靈。
　　石景子經曰：常能以手掩口鼻，臨目微炁，久許時，手中生液，追以摩面目。常行之，使人體香。
　　《太上三天關玉經》曰：常欲手按目近鼻之兩訾，閉炁為之，炁通輒止，吐而後始。常行之，眼能洞觀。
　　右二條，南嶽魏夫人所出。
　　《丹字紫書三五順行經》曰：坐常欲閉目內視，存見五藏腸胃。久行之，自得分明了了也。
　　《太素丹景經》曰：一面之上，常欲得兩手摩拭之，使炁熱，高下隨形，皆使極匝人，面有光澤，皺班不生，行之五年，色如少女。所謂山川行氣，常盈不沒。
　　《丹景經》曰：先當摩拭兩手令熱，然後以拭面目畢，又順手摩髮，如理櫛之狀，兩臂亦更互以手摩之，使髮不白，脈不浮昇。
　　《大洞真經精景按摩篇》曰：卧起，常平炁正坐，先叉兩手，乃度以掩項後，因仰面視上，與項爭，使項與兩手爭也，為之三四止，使人精和血通，風炁不入，能久行之，不死不病。畢，又屈動身體，伸手四極，反張側掣，宣搖百關，為之各三。卧起先以手巾若厚帛，拭項中四面及耳後，使圓匝熱，溫溫然也。順髮摩頭，若櫛理之無在也。良久，摩兩手以治面目。久行之，使人目明，而邪氣不干，形體不垢，去穢也。都畢，而咽液三十過，以導內液。
　　右一條，出《大洞精景經》中。
　　西王母反胎按摩玉經
　　養生之道，以耳目為主。雜視則目闇，廣憂則耳閉，此二病從身中來而結病，非外客之假禍也。所謂聞道之難也，非聞道之難，行道難也；非行道之難，而終道難矣。若夫耳目亂想，不遣艱難，雖復足躡仙閣，手攀龍軒，猶無益也。
　　反胎按摩，常以陽日，用一日為陽，二日為陰。每陽日之旦，陽日之夜，夜卧覺，日一將起，急更閉目，向本命之方，以兩手掌先相摩切，令小熱，各左右試按兩目，就耳門下，令兩掌俱交會於項中九過。又存兩目中各有紫赤黃三色雲炁，各下入兩耳中，良久，陰咒曰：
　　眼童三雲，兩目真君，英明注精，開通帝神，太玄雲儀，玉靈敷篇，保利雙闕，啟徹九門，百節應響，徊液泥丸，身昇玉宮，列為上真。咒畢，因咽液三過。既畢，乃開目。以為常，陽日坐起常可行此，不必旦暮也。行之三年，耳目聰明。
　　理髮，常向本命，既櫛髮之始，而陰咒曰：
　　太帝散靈，五老反神，泥丸玄華，保精長存，左拘隱月，右引日根，六合清練，百神受恩。畢。常行之，使人頭腦不痛。
　　《太極經》曰：理髮，欲向玉池，既櫛髮之始，而微祝曰：
　　泥丸玄華，保精長存，左為隱月，右為日根，六合清練，百神受恩。祝畢，咽液三過。能常行之，使髮不落而日生。當數易櫛，櫛之取多而不使痛，亦可令侍者櫛取多也。於是血液不滯，髮根常堅。
　　右二條，安九華所告令施用。
　　坐卧，常欲鼻孔向本命，飲食亦然。若不得向本命，常向東北及西北，亦佳也。此二處，是天地魂魄之門津也。又卧起，常自左右搖動身體數十過。畢，又兩手據後面，舉頭向天，左右自搖動項中二十過。畢，平坐，舉兩手托天，良久畢。又摩兩掌，以自拭目傍，至兩耳，又良久畢，陰咒曰：
　　前摶後指，天帝上客，左眄右顧，長生大度，仰頭喘息，太一相極，却月龍堰，司命同軫，飲食胎元，交關崑崙，回倒雙跽，真人同志。咒畢，輒引炁閉之。存臍中赤炁大如綖，出臍卧，入鼻中，如此三過，按摩之道都畢。使人百關通利，長生不病。
　　紫度炎光內視中方曰：常欲閉目而卧，安身微炁，使如卧狀，令併人不覺也。乃內視遠聽四方，令我耳目注萬里之外，久行之，爾自見萬里之外事，精心為之，乃見百萬里外事也。人耳中亦常聞金玉之音，絲竹之聲，此妙法也。
　　四方者，總其言耳，當先起一方，而內法視聽，初為之，實無髣髴，久久誠自入妙。
　　大洞真經高上內章遏邪大咒上法曰：每當經危瞼之路，鬼廟之間，意中諸有疑難之處，心將有微忌，勑所經履者，乃當先反舌內向，咽液三過畢，以左手第三指攝兩鼻孔下人中之本，鼻中鬲孔之內際也，三十六過，即以手急按，勿舉指計數也。鼻中鬲之際，名曰山源。山源者，一名鬼井，一名神池，一名邪根，一名魂臺也。攝畢，因叩齒七通畢，又進手心以掩鼻，於是臨目，乃微祝曰：
　　朱鳥陵天，神威內張，山源四填，鬼井逃亡，神池吐炁，邪根伏藏，魂臺四明，瓊房玲琅，玉真巍峨，坐鎮明堂，手暉紫霞，頭建晨光，執詠洞經，三十九章，中有辟邪龍虎，截兵斬堈，猛狩奔牛，銜刀吞鑲，揭山玃天，神雀毒龍，六領吐火，啖鬼之王，電猪雷父，掣星流橫，梟磕駿灼，逆風橫行，大禽羅察，皆在我傍，吐火萬丈，以除不祥，群精啟道，封落山鄉，千神百靈，併手叩顙，澤尉捧燈，為我燒香，所在所經，萬神奉迎。
　　畢，又叩齒三通，乃開目，徐去左手也。手按山源則鬼井閉門，手摶神池則邪根散分，手按魂臺則玉真守闕。於是感激靈根，天獸來衛，千精震伏，莫干我炁，此自然之理，使忽爾而然也。
　　鼻下山源，是一身疪津，真邪之通府，不真者所以生邪炁，為真者所以遏萬邪，在我運攝之耳。故吉凶兆焉。明堂中，亦一身之文也，死生之形府，七魄元室，三魂靈宅，存其神可以眇乎內觀，廢其道所以致乎朽爛。故由我御，慎順其衛生，而無悔咎定焉。
　　右四條，出大洞真經高上首章。
　　大靈#3真人曰：風病之所生，生於丘墳陰濕，三泉壅滯，是故地官以水炁相激，多作風痺。風痺之重者舉體不援，輕者半身，或失手足也。若常夢在東北及西北經按故居，或身見靈床處所者，正欲與冢炁相接耳。墓之東北為徵絕命，西北為九厄，此皆冢訟之凶地。若夢見亡者於其間，益見驗也。若每遇此夢者，卧覺當正向上三啄齒，而祝之曰：
　　太元上玄，九都紫天，理魂護命，高素真人，我受上法，受教太玄，長生久視，身飛體仙，冢墓永安，鬼訟塞間，魂魄和悅，惡炁不烟，遊魅魍魎，敢干我神，北帝折制，收炁入淵，得籙上皇，名書帝前。如此者再祝，又叩齒三通，則不復夢冢墓及家死鬼也。此北帝秘咒也，有心好事者，皆可行之。若經常得惡夢不祥者，皆可按此法，於是鬼炁滅也，邪鬼散形也。
　　手臂不援者，沈風毒炁在脈中，結附痺骨使之然耳，自宜針灸，針灸則愈。又宜按北帝曲折之祝，若行之百過，疾立消除也。先以一手徐徐按摩疾處，良久畢，乃卧，目內視，咽液三過，叩齒三通，正心微咒曰：
　　太上四玄，五華六庭，三魂七魄，天關地精，神府榮衛，天胎上明，四支百神，九節萬靈，受籙玉晨，刊書玉城，玉女侍身，玉童護命，永齊二景，飛仙上清，長與日月，年俱受傾，超騰昇仙，得整太平，流風結痾，注鬼五龍，魍魎冢氣，陰氣相迥，陵我四支，干我盛衰，太上天丁，龍虎曜威，斬鬼不祥，風邪即描，考注匿訟，百毒隱非，使我復常，日月同暉，考注見犯，北鬼收摧，如干明上，威章付魁。
　　《太上銘渟散華經》上按摩法：常以生炁時，咽液二七過畢，按體所痛處，向王祝曰：
　　左玄右玄，三神合真，左黃右黃，六華相當，風炁惡疾，伏匿四方，玉液流澤，上下宣通，內遣水火，外辟不祥，長生神仙，身常休強。畢，又咽液二七過。常如此，則無疾。又當急按所痛處三十一過也。
　　右一條，十月二十二日滄浪雲林宮右英王夫人所出。
　　《消魔上靈經》曰：若體中不寧，當反舌塞喉，漱津咽液無數，須臾，不寧之病自即除也。當時亦常覺體中寬軟也。
　　右一條，出消魔上靈叙中。
　　夢寐不真，魄協邪炁，如校其心，欲伺我神之間伏也。每遇惡夢，但向北啟太上大道君，具言其狀，不過四五，則自消絕也。
　　右青童口訣。
　　日夜遇惡夢非好，覺當即反枕，更枕而祝曰：
　　太和玉女，侍真衛魂，六宮金童，來衛生門，化惡反善，上書三元，使我長生，乘景駕雲。畢，咽液九過，叩齒七通而卧。如此四五，亦自都絕消。此咒亦反惡夢，而為吉祥也。
　　右十一月十三日夜右英夫人所出。
　　夫玄象靈樞，達觀所適，沖心秀虛，浪神味標，咀吸太和，體炁蕭寥，於是瓊振奏響，萬籟冥招矣。夫炁者，神明之器匠，清濁之宗囦，處玄則天清，在人則身存。夫生無虧盈，蓋順乎攝御之間也。欲服六炁，常以向曉向寅丑之際，因以天時造始，必以方面此之時也。太霞剖暉，丹陽誕光，靈景啟晨，朱精發明之始也，先存日如雞子，在泥丸中，畢，乃吐出一炁，存炁為黑色，名之尸炁也。次吐二炁，存炁為白色，名之為故炁，吐三炁，存炁為蒼色，名之為死炁也。思以其色吐炁良久也，凡出三色，合吐六炁也。畢，又徐徐納引，取黃炁四過，存炁從泥丸日中來下，四過畢，輒咽液三過，為之三畢。乃又存在泥丸中，下從耳中出，當我口前，令去面九寸，臨目髣髴如見之。復乘日納引，取赤炁七過，七過畢，復咽液三過止。乃起坐，動搖四支，俯仰屈伸，令關脈調暢，都畢也。存咽液，皆令青色。夜亦可存月在泥丸中，如存日法。如存月，當以月一日夜半，至十五日住。從十六日至三十日，是月炁衰損，天胎虧縮，不可以夜存月也。此法至妙，能行之者仙，所以吐納胎元，漱吸明真。時呼召五咽，以得自然，魂還絕宅，魄歸泥丸，所以長生也。豈同採幽谷之陰炁，求奔馬之靈神，步海以求濟，策毛車於火山哉。可不慎歟，可不慎歟。
　　右西王母叙訣。
　　乙丑歲興寧三年七月四日夜，司命東卿君來降，侍從七人入戶。其〔一〕#4 人執華旛，一名十絕靈幡，一人帶環章囊，其三人捧白牙箱，箱中似有書也。其一人握流金火鈴。侍人並朱衣。司命君形甚少於二弟，著青錦繡裙，紫毛帔，中芙蓉冠，二弟並同來侍立，命座乃坐耳。言語良久。七月六日夜，司命君又降喻書曰：若必範玄秉象，清靖罕時，遂拔群幽藻，戢翼高栖，感味上契，淵渟岳峙，蕭寥玉篇，翫寶神生，遺放俗戀，調彈清靈，澄景虛中，五道發明，色絕化浪，欲與淡并，空同冥衢，無視無聽，爾乃遠齊妙真，重起玄覺，明德內圓，靈摽外定矣。終能策雲軿以赴霄，書司命之丹籙耳。若情散萬念，為生不固，炁隨塵波，心不真舍，適足勞身神於林岫，實有誤於來學也。其道微而易尋，其道艱而難得乎。
　　月五日夜半，存日象在心中，日從口入也。使照一心之內，與日共光，相合會畢，當覺心暖，霞暉映驗，良久，乃祝曰：太明育精，內鍊丹心，光暉合映，神真來身。畢，咽液九過。到十五日、二十五日、二十九日，復作如上。使人開明聽察，百關解徹，面生玉光，體有金液。行之五年，太一遣保車來迎，上登太霄。行之惟欲數，不必此數日作也。
　　右一條，出《消魔經》中，南嶽赤君內法。
　　又曰：臨食上，勿道死事，勿露食物，來衆邪炁。
　　又曰：數澡浴，要至甲子當沐，不爾當以幾月日旦，使人通靈。浴不患數，患人不能耳。蕩鍊尸臭，而真炁來入。
　　右玄師魏夫人所勑使施用。
　　《太上九變十化易新經》曰：若履殗穢，及諸不盛處，當先澡浴，與解形以除之。其法用竹葉十兩，桃皮削取白四兩，以清水一斛二斗，於釜中煮之，未及沸出，適寒溫，以浴形，即萬殗除也。既以除殗，又辟濕痺瘡痒之疾。且竹虛素而內白，桃即卻邪而折穢，故用此二物，以消形中之滓濁也。天人下遊既反，未嘗不用此水以蕩也。至於世間符水祝漱外舍之近術，皆莫比於此方也。若浴者益佳，但不用此水以沐耳。鍊尸之素漿，正宜以浴耳，真奇祕也。
　　右玄壟羽宮紫微王夫人勑令用之。
　　開日旦，向王，朱書，再拜服之。祝曰：
　　五神開心，徹聽絕音，三魂攝精，盡守丹心，使我勿忘，五藏遠尋。先拜，拜畢祝，祝畢乃服符，服畢咽液五過，叩齒五通，勿令人見。若不用開日，以月旦、月十五日、二十七日，一月三服，一年使驗至，祕符也。
　　太虛真人口訣：以春乙卯日、夏丙午日、秋庚申日、冬壬子日，冥卧時，先擣朱砂、雄黃，雌黃三分物，細擣之，以綿裹之，使如棗大。臨卧時，以塞兩耳中。此銷三尸鍊七魄之妙道祕法也。勿令人知者。明日，日中時，以東流水沐浴，沐浴畢，更整飾床席，易著衣服，洗故者，更弊履，澡洗之。都畢，又掃洒於寢床下，通令所住一室净潔，更安枕卧，向上閉炁，握固良久，而微祝曰：
　　天道有常，改易故新，上帝吉日，沐浴為真，三炁消尸，朱黃安魂，寶鍊七魄，與我相親。祝畢。此道是消煉尸穢之上法，改易新形之要訣也。四時唯各取一日為之。
　　太虛真人曰：先師見教，以五達之日，日出三四丈許，正立向日，存三魂神正與日光俱入心，平正內徹中良久，閉炁三息，咽液三過，微祝曰：
　　太陽散暉，垂光紫青，來入我身，照我五形，所卻鬼試，心使平正，內徹九炁，外通胎命，飛仙上清，玉籙已定。咒畢，以手拭目二七，叩齒二七。都畢。此法使人三魂凝明，丹心方正，萬邪藏伏，心試不行，真要道也。子常行之，諸以五達日，向日趣令嚏也，若不得嚏者，以軟物向日引導鼻中，亦即嚏也。嚏即咒曰：
　　天光來進，六胎上通，三魂守神，七魄不亡，承日鳴嚏，與日同形，飛仙玉清，位為真公。祝畢，拭目二七。是內精上交日光，三魂發明於內，使人心開神解，百精流傳於內府也。若非五達日者，可不須爾也。
　　以五達之日，北向五再拜，正心呼上真皇君、皇君夫人名字，三過畢，叩齒五通畢，解巾長跪，謹啟五星日月上皇高真道君、三十二天帝、玉清太上上清上皇上帝大道聖君几前，因自陳七祖父母以下，及一身千罪萬過，上世以來，乞得解脫，三官告下天帝，使罪名離釋，消除黑簡，乞賜得五星之真，俱奔華晨，上登上清，交行玉門。
　　正月六日中時，二月一日晡時，三月七日夜半，四月九日食時，五月十五夜半，六月三日中時，七月七日夜半，八月四日中時，九月二日平旦，十月一日平旦，十一月六日夜半，十二月二日夜半。
　　右記五達吉日也。
　　服日月精法：
　　月朔旦，日出高二丈許，遙望見日，便握固，禹步東向三步，以口逆到取日精二七合，食咽十四日，可將二人入溫病家，他病終不能著，所將從人輕，常卧之，令老壽。
　　月生三日，月出於庚上，兩手握固，西南行，向月禹步三步，以口遙飲月精二七，十四咽之，終年無疾病，亦可入死家。日月照瑕穢。此二條，食日飲月精，皆消除萬疾。
　　洞真西王母寶神起居經竟
　　#1『无』字據上下文義補。
　　#2『濕』字原本誤作『涇』。
　　#3『大靈』當作『太虛』。
　　#4『一』字據前後文補。