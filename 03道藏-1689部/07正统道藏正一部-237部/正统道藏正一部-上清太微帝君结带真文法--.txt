上清太微帝君結帶真文法
　　經名：上清太微帝君結帶真文法。撰人不詳，約出於南北期。一卷。底本出處：《正統道藏》正一部。
　　上清太微帝君結帶真文法
　　一名《交帶文》，出於《太極交帶經》。
　　右出洞真第四部，卷第三十一，陸先生真本具出，色數如左。
　　本科受齋三十日，金八兩，鈕九雙。按此法，太微帝君清齋玉天，受於高上玉皇，分靈盟於九戶，結中帶於天門，投誓信於太空。告命於九玄，攝五靈於玉字，召萬騎於無間之道，亦曰交落之文也。
　　其法首上部九符，即是高上玉皇未兆於九空之中；結自然之精，出於玄母之胞，澄鍊瓊胎以化成九帝之符，以黃筆書之，北向服之，變形易容，得見太微帝君，乘飛霞羽蓋，遊戲玄都也。
　　中部九符，即是九天清凝之炁結成自然之章，經於九玄之母化生靈文，以青筆書之，北向服之，得見太微帝君，乘空飛行，上昇九天也。
　　下部五符，是五帝未分之初，於虛无之中結空洞之精，鍊九玄之母化生成文，當以朱筆書之，向西服之，而有五色精光，乘空飛行，上昇太清。
　　男以白紋，女以紫紋，令廣九寸，長九尺，按次書之。其下文云七祖充責，萬劫不原，皆如高上紫素盟文者，此言依高上之旨，已成真人，合度紫素之文也，故其首云當傳後聖得道之人是也。
　　上清太微帝君結帶真文法竟