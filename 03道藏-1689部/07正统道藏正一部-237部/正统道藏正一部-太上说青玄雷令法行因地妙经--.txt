太上說青玄雷令法行因地妙經
　　經名：太上說青玄雷令法行因地妙經。撰人不詳。底本出處：《正統道藏》正一部。
　　太上說青玄雷令法行因地妙經
　　仰啟青玄地雷令，長生正氣丙丁神。
　　冥心皈向欻然至，赤髮青面顯威靈。
　　金甲火袍晃耀日，應祈隨禱現真形。
　　翉靈將軍號昭武，掌握風雷統領兵。
　　助法救民興善利，代天行化大慈悲。
　　集福消災驅疫癘，徐邪輔正掃妖氛。
　　勝功妙果讚無窮，稽首皈依誠奉禮。
　　爾時，太上老君於天寶元年－三月十五日，在太清境上太清官中，陞九炁雲華之座。於是，諸大天帝十極至真，森羅星宿，無鞅數眾，縹緲霞霄，飄飖旌節，乘飇飛輪，祥光輝耀，洞煥十方，鸞嘯鳳鳴，仙樂和音，浮空而至，咸聽太上宣揚妙道。大眾欣然，移首皈仰。是時，會中有一真人，名曰妙行，功超三界，行滿諸天，越班而出，執簡奉禮，長跪而言：臣觀下方，庚辛內地，蜀境之中，災迍並起，疫癘流行，草木交荒，人民彫耗。是故與諸眾生懷憂未已，欲仗慈光，廣垂濟度。
　　老君告妙行真人曰：善哉，善哉。汝當復位，吾為宣說。蓋因金天之炁，值此數極，致有陰陽乖錯，山川鬱結，土地閉塞，災癘橫流，民物受殃。吾與分光，下令清淨。大眾咸悅，讚歎未已。座下天師所部神人，號嶽瀆令長，跪上白：法主不勞慈力，臣治五嶽內之泰岱地祇，主令溫元帥，代天行化，助法救民，統御雷兵，可弭彼難。其妙行真人出，白天師曰：不審此將生何？因地修何法，行掌握兵機，能摧災厄。天師告曰：此將乃丙丁之精，火帝之神，於漢延平元年三月三日，化身降于平陽大儒之家。其。聖母晝寢，夢吞日光，覺而有娠，懷胎一十三月，於永初元年丁未之歲三月三日午時，誕于其室，貌偉神清，仙豐道骨，左脇天符二十四道，兩手隱隱丙丁二字，生而靈異，長而聰明，不破天真，存思終始，直心崇道，積行救人，勝緣妙果，克諧圓滿，是以三官保舉，五雷考功，奏于上帝。至永建六年歲次辛未上丁之辰午時奉玉帝勑，差金甲神人繡衣使者，捧領昊天兵符，給賜金環玉券。雲簡天書，詔充嶽府統兵之職，五嶽萬神之首。出入朝奏，無拘天門。受勑領職，永鎮嶽庭。立生容於殿左，翌日立化于彼。其神應化，統兵助法，禁勦妖巫，誠魔斬怪，度死濟生，驅瘟蕩疫，種種為善，廣益兆民。其功於世，不可思議。妙行真人得聞是說，踊躍稱嘆。是時，真人啟請。
　　老君重告天師：汝宜為吾速遣此將，澄清斯境。於是，天師跪辭。太上遣使持符，召至地祇溫主令，顯現身長九尺，赤髮青面，金睛獠牙，口若火盆，紫巾前結，花袍束帶，是躡吊墩皂靴，手仗神鋒寶劍，跨追風黑駿，統領昊天兵馬雷兵嶽卒，旌旗簇擁，導引而來，敬禮慈容，諦聽宣奉。
　　太上教勑，領命而行，大逞神威，號令左右，徑詣西蜀。旬日之內，平夷疫癘，剪伐邪宗。黃童白叟，婦人女子，自小及大，由邇至遠，一境之內，咸得安業。於是，其神乃布罡，立于兌位上，指震宮，而激作呪曰：
　　離宮之靈，火德之精。丙丁正炁，赫赫陽神。存形東嶽，統御帝兵。驅雷掣電，捲霧衝雲。救民疾苦，斬邪滅精。時災蕩盡，景福駢臻。百靈振伏，萬神咸欽。有召即應，聞召現形。城隍社令，永保清寧。吾奉勑命，風火不停。是時，元帥說是呪畢，收兵率將回謝天師，昨奉教命，仗慈法力，掃蕩蜀瘟，悉皆清淨，祕傳號令靈符五嶽總印于世，名曰：青玄地雷，誓願翊衛執法真士，治病驅瘟，剪邪皈正。奉辭而退。於是，天師稱讚，上朝老君，言是功德，流傳於世，普濟群生。此經在處，當令神明擁護，禍亂不萌。上士遵而行之，可以宣揚正教，益振真風，社稷清寧，人民道泰。或遇瘟疸、疾疫、旱澇相仍，鳥鼠送妖，蛇蟲嫁孽，皈命斯經，咸得災衰永釋，禍難潛消。或遇刀兵、生產之厄，或遭水火、盜寇之災，或魔鬼侵凌，或邪巫魘，禱若能焚香諷誦，志心祈禱此經，即得神威。應時下降，自然門戶興隆，生民安泰。若能稽顙此經，功德不可思議。天尊說是經畢，諸天仙眾稱揚讚歎，皆大歡喜，信受奉行。
　　太上說青玄雷令法行因地妙經竟