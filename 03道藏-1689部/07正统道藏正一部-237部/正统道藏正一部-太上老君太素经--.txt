太上老君太素經
　　經名：太上老君太素經。簡稱《太素經》。撰人不詳，約出於漢末魏晉之際。《抱朴子遐覽篇》已著錄此經。一卷。底本出處：《正統道藏》正一部。
　　太上老君太素經
　　太素皓皓，命之日道。太素之時，神往營之，道乃生之。生之形之，道乃命之，道乃成之。故天地成形，道德成經。道莫大於自然，德莫大於長生。道生一，一生二，二生三，三生天地。天地充滿，滿則損，損則反其本。故天一無不覆，地一無不載，日月一無不照。故知之一，不知也。不一之一，無一之知。夫道之可奇也，賢者通之，聖人行之，不可不知也。道大而無形，隱而無名，其在天地外者窈冥，其在天地中者充盛。故天地之問盡道焉，非吾獨也，道不欲也，非吾異也。又云：生可冀也，死可畏也。草木根生，去地而e死。魚鼇沉生，去水而死。人以形生，去氣而死。故聖人知氣之所在，以為身寶。又云：大道張天下之大效，大書陳天下之大略，大人以為足。人之所好，吾之所患；人之所執，吾之所舍。二者唯聖人能知其故。又云：大德受天下之大惡，大人受天下之大辱。能受天下之大惡，故能食天下之尊祿；能受天下之大辱，故能為天下之獨貴。又云：心之於人，猶水居器中，停之則平，歌之則傾，撓之則濁，澄之則清。治心其猶水乎？壅之則止，通之則行，決之西則西，東則東。人心不可不杜塞，如水不可不隄防也。又云：故易有太極。太極謂太易。太易者，大曉易，無有先之者，謂皓皓白氣也。乃有太初。初者，氣之始也。有太始。太始者，形之始也。有太素。太素者，質之始也。故謂易。易變為一，一變為三，三變為五，五變為七，七變為九。九者，究也。極後變為一。一者，謂天也。故輕清者即上為天，重濁者即下為地，中和氣者為人。故天地合精，萬物化生。
　　太上老君太素經竟