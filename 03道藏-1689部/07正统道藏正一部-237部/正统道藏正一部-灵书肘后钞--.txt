靈書肘後鈔
　　經名：靈書肘復鈔。不著撰人。一卷。底本出處：《正統道藏》正一部。
　　靈書肘後鈔
　　且三元得五數，是一將主也。三將各得五數，三五一十五也。上攝五方，中通五藏，下領五嶽。又上通三天，中鎮三魂，下攝三官。又上佐三尊，中治三門，下截三賊。又上領三丁，天丁，仙丁，神丁。中發五星，下攝百靈。又上截五魔，中治五精。金木水火土也。五精，五星精也。五星君每日下使五精，依土木等日，下為災祟。夜見光星是也。下卻五兵，謂之三五璇璣玉衡之要訣也。行之三千日，白日上昇。若或治疾，先存思唐將軍左腎出。初如半寸長，至眉間光華之地。草長一寸離光華，在身左便長八尺一寸。若在山草衢路江海之處，便長八十一丈。左手執節，腰劍帶符，某身左衛護。有兇惡鬼神，悉皆攝殺令散。葛將軍右腎出，周將軍心中出。若謁帝王，先存出隨行，無事不得妄行。若軍陣之中，計不相敵恐被殺者，即思三將軍名字，以思斗蓋身，他人不見。若為將行兵，即向前醮三將軍，長存執節帶劍把符敵之，彼即大破也。天之三副將，是下三元將軍李、黃、王三人，是此法中使用誅斬者。上三元道，不使人知。
　　夫行道，皆須知五星衛身神呪。每日誦二遍，衛身光澤，去邪入正，但有疑即念之。衛靈呪是也。夫立壇考召，上唯救一人，更治他人。恐其鬼惑亂，謂之守一。鬼神邪魔之道，守一則卻之矣。
　　太上曰：直思道而行，鬼自畏也。
　　夫佩九州社令籙者經，過神社，皆自迎子拜送，勿以嗔言損子道也。
　　趙侯字苪，自小學道，為殺鬼多罰，為考召典三千年。
　　凡祕呪，每日誦之，勿令人聞。呪曰：上仙上靈，衛我長生。百鬼須遠，萬神皆行。輪迴我身，與道合成。
　　夫制鬼神，不得久禁。若久禁，皆須約限。如大罪，只得禁伐。如違，非治身之道。
　　夫人不信道，欲來刑已。以名書於六壬符，以深處投之，其人自伏。
　　心冷病即呵出，熱即吹出，肝病噓出，肺病即呬出，脾病呼出，腎病吹出。
　　天一炁也，雷一炁也，日月一炁也。夫受天炁，正月一日五更二點之時。記握固，面向東直行，上三步。上三步者，直行罡丁字，三步是也。且仙人云：步罡者，雲行術。又云：直，上也。閉氣握手呪曰：乾元亨利貞，六甲與吾并。吾受天炁，治身去毒，內外俱成。內除身百病，外收攝百精。安家救人，萬毒藏形。急急如律令。呪訖，依方而納氣。謹按東九、南三、西七、北五、中央十二取之。後五日，亦可與人治吹毒瘇痛病。況自身乎，受雷公之炁，以每歲初驚蟄之日，雷動一聲，出握固向之。呪曰：吾受雷公之炁、雷母之威聲，方除身中萬毒，百姓同得治形。令吾感使五行之將、方法之兵，斬斷百病，吹出萬精。急急如律令即鎮。九氣入鼻，十氣入口，一口吞之。後三日可吹萬－病，應口自消矣。年年為之，大驗年年。初聞雷受之，若臥中聞亦受之。行聞坐聞，各依其法皆得。若急用，但聞雷便受之，亦得小小靈驗。不如初雷，年年受之。三年之中，治人病痛便瘥，蟲毒自除，大驗不假文書。方法之言，吐即救人，納即鎮身，故曰吐納者也。服氣三符，在靈官安神訣中。
　　夫求神仙長生之道。一受符籙，制立身神，上生錄除死籍，驅六甲制三官，內治身外救人。二服符帶檄，鎮惡安心，堅脉實腑臟，通仙靈使鬼護人。三去尸破穢，駐色鎮神。四告陳章表，度災去厄，延命留神，解囚誅符，以取生壽。五醮祭仙靈，求通天地，伏惡消凶，解獄燒書，以除死籍。六呪術扶持經法，共濟末運，內安身心，外救人物。此六者通仙人也。太上曰：六通之子，號曰仙人，未即昇天也。若在世千變萬化，三官不害，五斗共扶，收鬼救人，攝妖走邪，行符破廟，立作便成。若祕之更修，後入神仙。若見神力自在不修，自說天皇災變，妄召是非，衒法廣傳，百千集會講談，如此者三官惡之，必奏太上，泄天之機失道而死。
　　五星芝有五，一見四不見，一見芝光也。長視其季星，春夏秋冬各主五星，隨季看星光。明淨者，精氣逸也。以面向星，閉口塞鼻，放氣嗚齒，二十四握固。存其季星至鼻孔口，便入鼻，迴轉入口，用元氣金漿送之，九納東方。少時即吐星光，化作七星，戴於頭上。次橫斗或三斗、二斗、一斗、四斗、五斗，咸是內事也。經云：吞一星戴五斗。又橫斗、坐斗、臥斗、懸斗、逆斗、順斗有七種，治身之上。以伏眾邪、百鬼、千神、萬靈，下官、故氣、惡念皆消矣。服此令人上通星漢，知天地災殃變動之徵，吉凶風水成敗之候，星精報人也。
　　若修行服六甲符，不論年月日，此是鎮身治藏長生之道。若有病處，依含影圖取符書貼之。此名外鎮鬼神，不逾三日即瘥。內亦合符，萬病自除。夫鎮常思七星戴履，橫坐臥皆然。鎮者，懸於額戴者。頭戴履者，行四正步也。橫斗者橫胸上。坐斗如戴升。臥斗如人立。行斗者有圖在後。
　　內用思星，與外大約同也。
　　禹步
　　右閉氣，先行左足，令三步九跡，間架無長短，量壇大小為之。若大即作七星丁字步，有數丁步七，即不成丁者不是。若又不到角步畢，即常行而去，但遶壇取匝。皆論大醮小醮，不須以前結界。界設訖，即左手執水，右手執劍。於座西北角，以劍攪水三匝。又重呪曰：北斗七星之精，入此水中。百殗之鬼，速遠萬里，不去斬死。急急如律令。便遠座噴灑水訖。又呪曰：斬邪將軍，捕鬼使者，驅除辟斥，勿使鬼物精邪輒干。急急如律令。
　　夜北向丁字罡。
　　去三尸法。常以五月五日，取桃葉五升，熟擣之坐。令氣入下部九孔腹中，從旦至暮，尸蟲出之，即離苦厄。
　　都章畢印者，都諸籙也。言都者，管也。章者，記數之名。畢者，盡其事也。以都諸官將吏兵，印署而行。道之要義，修行之叙，保命安身，是都部制諸籙名。
　　靈書肘後鈔竟