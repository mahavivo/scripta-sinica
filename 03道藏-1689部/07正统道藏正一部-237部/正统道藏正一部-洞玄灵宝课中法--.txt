洞玄靈寶課中法
　　經名：洞玄靈寶課中法。撰人不詳，約出於南北朝。係早期天師道法籙考召儀，內容與《正法文十籙召儀》大致相同。一卷。底本出處：《正統道藏》正一部。
　　洞玄靈寶課中法
　　紫虛籙儀
　　維某年歲次月朔日辰，某嶽真人某乙，本命某年月日時生，係某天領籍，其所係以納音推，如木命是蒼天，氣係某天君，只如甲子丙子，是係禁上天。今於某氣天中，此是師之氣，束青南赤云。
　　寅卯青帝，巳午赤帝，申酉白帝，
　　亥子黑帝，辰戌丑未黃帝。
　　寅卯九天九氣，巳午三天三氣，
　　申酉七天七氣，亥子五天五氣，
　　辰戌丑未一天一氣。
　　受正一籙中所受某階法籙，課召氣每階各別不同，今列於左：
　　子生中玄三氣君召，卯生上始三氣君召，
　　午生太元二氣君召，酉生下元三氣君召，
　　丑生下玄三氣君召，辰生中始三氣君召，
　　未生上元三氣君召，戌生太玄三氣君召，
　　寅生太始三氣君召，巳生下始三氣君召，
　　申生中元三氣君召，亥生上玄三氣君召。
　　右件三將軍召氣如前，星剛亦同用此召。
　　寅申巳亥四孟生言被太上清微天化氣君召，
　　子午卯酉四仲生言被太上禹餘天保氣君召，
　　辰戌丑未四季生言被太上大赤天籙氣君召，
　　右件百鬼召籙氣召。斬邪籙亦同用此召。
　　甲子至戊辰，清微天泰清太陽君召，
　　甲寅至戊午，清微天泰清通陽君召，
　　甲辰至戊申，禹餘天泰玄微陽君召，
　　甲午至戊戌，禹餘天泰元太陰君召，
　　甲申至戊子，大赤天泰元通陰君召，
　　甲戌至戊寅，大赤天泰始微陰君召，
　　己巳至癸酉，清微天泰始太陽君召，
　　己未至癸亥，清微天泰玄微陽君召，
　　己酉至癸丑，禹餘天泰玄通陽君召，
　　己亥至癸卯，禹餘天泰元太陰君召，
　　己丑至癸巳，大赤天泰始微陰君召，
　　己卯至癸未，大赤天泰始通陰君召。
　　右件青甲籙召取弟子行年為對
　　子生北大神重明君召，
　　午生南大熒惑太陽耀氣君召，
　　左太玄中狄君召，右元太帝中蠻君召，
　　丑生北大神辰中黃神氣君召，
　　未生南大熒惑中黃靈化君召，
　　中元七寶玉理君召，中黃三泰始氣君召，
　　寅生東重華顯陽君召，
　　申生西太白子留金城耀陰君召，
　　左玄道氣上夷君召，右驛導真上戎君召，
　　卯生東重華耀陽君召，
　　酉生西太白子留金城重耀天君召，
　　左玄通明中夷君召，右太素中戎君召，
　　辰生東重華中黃明化君召，
　　戌生西太白子留金城中黃化北君召，
　　中黃三泰始氣九真君召，
　　中泰五氣原君召，
　　巳生南大熒惑陽明君召，
　　亥生北大辰耀輝君召，
　　右元洞明上蠻君召，左始洞真上狄君召。
　　右赤甲籙仙召。
　　元命赤籙科召如左：
　　正月生上夷君召，二月生中夷君召，
　　三月生下夷君召，四月生上蠻君召，
　　五月生中蠻君召，六月生下蠻君召，
　　七月生上戎君召，八月生中戎君召，
　　九月生下戎君召，十月生上狄君召，
　　十一月生中狄君召，十二月生下狄君召。
　　右元命赤籙。男不知年，用九下君召；女不知年，用太陰下君召。
　　百五十將軍籙科生月召如左：
　　正月生下太玄清微中耀五氣君召，
　　二月生玄理玉通氣君召，
　　三月生被中玄耀氣右官重光君召，
　　四月生下玄微生化氣君召，
　　五月生太玄中元官微明曆氣君召，
　　六月生上元中官左曆氣君召，
　　七月生中元左官曆氣君召，
　　八月生下元重光中機化氣君召，
　　九月生太始中辟萬導神氣君召，
　　十月生上始始明導驛氣君召。
　　右男女受仙靈召。若不知生月宜取十二月召。
　　上靈官籙召如左：
　　正月生被無下九老東上夷君召，
　　二月生被無下九老東中夷君召，
　　三月生被無下九老東下夷君召，
　　四月生被無下九老南上蠻君召，
　　五月生被無下九老南中蠻君召，
　　六月生被無下九老南下蠻君召，
　　七月生被無下九老西上戎君召，
　　八月生被無下九老西中戎君召，
　　九月生被無下九老西下戎君召，
　　十月生被無下九老北上狄君召，
　　十一月生被無下九老北中狄君召，
　　十二月生被無下九老北下狄君召。
　　右男女所受上靈官籙科召。不知生月即取十二月召。
　　子生人屬貪狼星黑帝子，虛无越衡天
　　丑生人屬巨門星黃帝子，上明七曜天
　　寅生人屬祿存星青帝子，元明文舉天
　　卯生人屬文曲星青帝子，
　　辰生人屬廉貞星黃帝子，觀明端靜天
　　巳生人屬武曲星赤帝子，
　　午生人屬破軍星赤帝子，
　　未生人屬武曲星黃帝子，
　　申生人屬廉貞星白帝子，觀明端靜天
　　酉生人屬文曲星白帝子，
　　戌生人屬祿存星黃帝子，元明文舉天
　　亥生人屬巨門星黑帝子。上明七耀天
　　解籙略說正一之儀
　　籙者，戒籙情性，止塞愆非，制斷惡根，發生道業。從凡入聖，自始及終，先從戒籙。然始登真，夫事悉兩存，兩存理無不通。籙亦云籙，三天之妙氣，十方神仙，靈官名號，與奉道之人修行，故經云：生無道位，死為下鬼。俗士高人，有希道之心，未能捨世榮祿，初閉不可頓受也。且受三五階，若修奉有功，然更遷受。上古真人，尋諸經記，唯受一二階修行，便登上真之位，若多受不修行，又不會至理師，又不明修行之由，不能有益道，在用心須真，而又正修行契合，道無不應，其應如神矣。夫正一籙初流傳於世，總有二十四階以應二十四生氣，今略明一二階以明正一之由。正一三五一百五十將軍籙，有兩階，上階云上仙，下階云上靈，俱是人身上二儀之正神也。又釋正一三五混沌元命真人赤籙之由。正一者，法中王也，制伏邪偽悉歸正道。混沌者，是我身初生受氣之時，亦如天地混沌之初也。元命者，有我身之元命也，知道修其元命，可為真人矣。元命之理修長，事難具載，臨壇授法，度師合明示及弟子，令識元命之由。餘階之理，不離身上解釋也。夫萬法悉有內外兩存，以天中指事者正一盟威，處乎皇漢斗宮之中，若內指事以身中者，即三丹田為三氣，正神變化有千二百形影，萬二千精光，故云得三氣之所生能知六數之所因，則陽氣化為龍車，陰氣變為玉女，騰轉无方輪舞空玄之上，又云氣之所在，隨神所生焉。神在則氣成神，去則氣零。氣者則二十四神之正氣也，氣亦成神，神亦成氣，氣散之為雲霧，合之為形影，出為仙化，入為真一，上結三元，下結萬物，靜用為我身，動用為我神，故知道成動用悉在我身，修鍊之人陰氣自消，陽氣自降，既無陰氣，自然九天之上無陰，九地之下無陽，此之謂也，正一之理即在玆乎。
　　洞玄靈寶課中法竟