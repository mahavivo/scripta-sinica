道法心傳
　　經名：道法心傳。元王惟一撰。一卷。底本出處：《正統道藏》正一部。
　　道法心傳述#1
　　余自幼酷好行道法，不惜勞苦，拜師傳授，不知其幾人矣。世問玄關一竅，玄牝之要。但即兩腎中間，臍下一寸三分，以為玄關，明堂六合，丹田口鼻，以為玄牝。世問五行生尅，水火激剝之妙。乃日：書金木土水火，交錯於井字之中，以為生尅；緞磚符投於水中，作評馭之聲，以為激剝。余思此說，恐未造玄。是以用心三十餘年，觀風雲聚散，氣候之變通，默會其心，喜不自知。宿生多幸，又遇至人，一言之下，即證無疑。蓋天地之動靜，日月之運行，四時之成序，萬物之發生，皆出乎太極流行之妙。聖人莫能形容，強名曰神。其神非青非白，非紅非黑，非火非水，非方非圓，亘古亘今，在乎人心，清靜則存，穢濁則亡。故精住則氣住，氣住則神住。三者既住，則道法備。散而為風雲，聚而有雷霆，出則為將吏，納則為金丹。惜乎後之學者，濫游於邪徑，昏迷於慾海，斷喪本真，却認紙上之文，以為祕寶。可謂捨真求妄，騎牛而尋牛。所以薩真人曰：一點靈光便是符，時人錯認墨和硃。精神不散元陽定，萬怪千妖一掃除。虛靖天師曰：神若出，便收來，神返身中氣自迴，如此朝朝還暮暮，自然赤子產真胎。何況人人有分，皆可為也。豈可自棄，甘心赴為九泉之下，探可嘆哉。余故作心傳，以明後學。如先達之士試覽之，心點頭也。至元甲午上元日，松江後學雷霆散吏景陽王惟一述。
　　#1『述』字原缺，據文義補。
　　道法心傳
　　先天祖炁
　　耳目口鼻身，精神魂魄意。
　　鑽簇在中宮，化作先天炁。
　　自己元神
　　空劫之前自我身，無形無象亦無名。
　　貫金透石俱無礙，一點靈光到處明。
　　神通
　　一人各有一乾坤，中有巍巍一至尊。
　　統御萬靈三界伏，不知徒爾弄精魂。
　　妙用
　　昇天入地即須臾，火不能燒水不濡。
　　彌滿太虛包萬象，視之不見聽而無。
　　玄牝
　　一竅虛無天地根，綿綿密密不通風。
　　恍惚杳冥包有象，真人出現寶珠中。
　　真土
　　離合作黃婆，天地無奈何。
　　終朝常廝守，不識被他磨。
　　真種子
　　先天一物號真鉛，坤位生時種在乾。
　　溫養三年成熟後，浪遊蓬島作神仙。
　　真爐鼎
　　煉丹自有真爐鼎，何必區區向外求。
　　心若靜時身自定，身心靜定見丹頭。
　　真藥物
　　上藥三品非凡物，產在乾坤未判中。
　　火候足時丹始熟，蛇吞一粒化為龍。
　　龍虎假名
　　心念不專難制伏，猶如龍虎勢難當。
　　若知無念無心處，常守元神在洞房。
　　鉛汞何物
　　精神二物有鉛汞，用之不見見無用。
　　移將坎實點離虛，神運其中不見縫。
　　一陽下手
　　下手工夫在一陽，一陽初動合玄黃。
　　先天一炁從中得，煉就金丹是藥王。
　　大道不遠
　　道應不遠在人心，不必千山萬水尋。
　　道欲正心方始得，純陽不染一些陰。
　　後天成形
　　陰陽交妮始成胎，十月玄黃閉不開。
　　好笑愚人忘卻本，不思昔日箇中來。
　　兩箇一般
　　先天生我後天存，六賊交攻曉夜昏。
　　認得一般無二樣，養來跨鶴上天門。
　　身無價寶
　　身中無價寶，精炁與元神。
　　保養長醒覺，無漏作真人。
　　長生祕訣
　　性來歸命可成仙，神去身亡實可憐。
　　要得此身長不死，安心混沌未分前。
　　性命本一
　　命即性兮性即命，性命須臾不可離。
　　喜怒哀樂未發前，行到中和天地位。
　　心死神活
　　一念未起是真心，思慮纔興即妄心。
　　心死方知神始活，逍遙物外鬼神欽。
　　物空在我
　　萬物皆空性不空，念頭隱在太虛中。
　　不來不去無拘束，一任烏飛兔出東。
　　亥木為核
　　巽木秋來種亥宮，這些生意化無窮。
　　要知剝復皈根處，卻在乾坤未判中。
　　子亥成孩
　　離坎相交結聖胎，子來會亥始成孩。
　　孩兒分付黃婆養，成就神全上九垓。
　　人錯用心
　　腐草為螢魚化龍，嗚蟬螬變飲清風。
　　神通廣大惟人聚，可惜迷徒錯用工。
　　忘本逐末
　　父母精血合成人，本來面目不曾親。
　　貪名逐利消磨盡，死後甘心受苦辛。
　　愛慾牽纏
　　人人有不做神仙，愛慾牽纏不向前。
　　大限到來君自去，總成一夢入黃泉。
　　恩愛相連
　　恩中生害害生恩，恩害相連生死門。
　　事到極時方始悔，不如復命去歸根。
　　煩惱妄想
　　煩惱妄想為貪癡，念起由渠怕覺遲。
　　順化逆來心自浄，邪麼永不敢相隨。
　　繫縛身心
　　擔柴運水歲月週，擊縛身心不自由。
　　惟有達人知此理，簪花酌酒自風流。
　　色即是空
　　色即是空人不識，百般裝點粉骷髏。
　　常開道眼如無物，莫把明珠去暗投。
　　煩惱損神
　　勸君歡喜休煩惱，煩惱須知損了神。
　　混俗和光隨分過，滿懷常是四時春。
　　事總虛華
　　世事紛紛亂似麻，算來到底盡虛華。
　　不如及早抽身去，認取蓬萊是我家。
　　　自得自樂
　　常將無孔笛來吹，引得青鸞白鶴嬉。
　　暢飲數盃留令酒，辭歸洞府訪希夷。
　　輸迴生死
　　愛河水闊無邊際，欲海波深無盡頭。
　　多少世人沉在內，輸迴生死幾時休。
　　覺悟早修
　　拽(禾十巴)牽犁好箇牛，驅馳鞭叱不知羞。
　　忽然一日歸屠宰，悔不當初及早修。
　　身為大患
　　我來生死一物真，柢因妄動有其身。
　　若諸大患生諸苦，返本還元出世塵。
　　六賊惱害
　　六賊居身惱煞人，不趁平善惡相親。
　　日消月化俱無跡，滿色金光是本真。
　　思做人難
　　靜思在世做人難，歷盡人間事萬般。
　　行到水窮山盡處，此時方始得身安。
　　礦盡見金
　　人心常要合天心，鐵杵成針功要深。
　　直待火姻燒滅後，那時礦盡是真金。
　　念差便行
　　心猿意馬兩交馳，十二時中莫妄為。
　　一念纔差隨後打，縱令些子便昏迷。
　　凡事去疑
　　張狐見豕負塗泥，載鬼盈車展亂離。
　　天下本來無一事，何須特地自生疑。
　　身非長久
　　假合四大非我有，暫寄塵寰非長久。
　　或歡或喜或悲愁，莫待臨時弄場醜。
　　會安身法
　　會翻筋斗上高竿，掘地尋天天一般。
　　萬彙寂然真境別，人間問生死不相干。
　　泥神擒龍
　　泥神入水收光明，擒捉獰龍上玉京。
　　不打一拳為粉碎，海中月上正潮平。
　　鐵牛種蓮
　　鐵牛耕地種金蓮，不用工夫不費錢。
　　自有天河水澆溉，花開香噴地連天。
　　弄線傀儡
　　人生如線牽傀儡，攬攘向前不敢避。
　　忽然線斷起不來，滿眼兒孫濟何事。
　　人為財使
　　人生碌碌為財使，失時煩惱得時喜。
　　鬼面人頭弄幾般，仔細看來都是你。
　　學無先後
　　晦跡難明不可欺，學無先後有高低。
　　未曾探賾鈎深遠，便向人前恣品題。
　　人別賢愚
　　吾儂為學作心傳，不顧天機太直言。
　　仁者見之方默會，以心相印別愚賢。
　　無處參求
　　師拜百來箇，來箇會誇大。
　　問東卻道西，琴瑟不相和。
　　自下苦志
　　酷好行雷法，江湖無處求。
　　用工三十載，心下始無憂。
　　行持甚麼
　　先行戒行為根本，次守天條莫妄為。
　　要得雷神來拱伏，雷轟電掣剖心窺。
　　功行為先
　　行法做神仙，功行要為先。
　　濟民并救苦，白日可昇天。
　　說得行得
　　說得便行得，何須言再諄。
　　今生若蹉過，永劫墮迷津。
　　體用兩全
　　道乃法之體，法乃道之用。
　　體用兩全行，三界歸一統。
　　以正制邪
　　祖師立法在心中，心法纔通萬法通。
　　以正制邪邪自伏，方知花月懼梁公。
　　法何靈驗
　　法何靈驗將何靈，不離身中精黑神。
　　精炁聚時神必住，千妖萬怪化為塵。
　　窮理無病
　　窮理盡性方知命，道理不明為大病。
　　鳶飛魚躍鶴嗚陰，會得超凡便入聖。
　　會合陰陽
　　觀天之道執天行，會合陰陽始見長。
　　今日與君都說破，此言實莫作尋常。
　　人不如物
　　人為萬物靈，物反勝如人。
　　試看蛇含石，伏藏直到春。
　　隨雷伏藏
　　若要行雷法，常隨雷伏藏。
　　成全真造化，方可去施揚。
　　印訣文具
　　符圖印訣皆文具，運用存思添念慮。
　　寂然不動見天心，有感必通知妙處。
　　祭將召邪
　　殺生害命祭雷將，反召邪魔來見狀。
　　端人正士則不然，至誠一應通天上。
　　符水自靈
　　書符朱墨豈能靈，其所靈兮元炁靈。
　　可變可動方知法，泥丸治病亦安寧。
　　舉起便是
　　養得神靈將自靈，何勞閉目去存神。
　　舉心動念洋乎在，一點靈光不離身。
　　陰陽消長
　　常看斗柄運中天，陰消陽長兩相傳。
　　變作四時成八節，生來藥物妙難宣。
　　剝復上下
　　造化包藏太極中，自從剝復下神工。
　　六陽數足歸坤位，激博雷霆起坎龍。
　　雷乃發聲
　　天氣陰時日漸明，巽風扇煖北潮生。
　　一陽到震神雷出，雷在坤中乃發聲。
　　火旺雷行
　　木逢火旺熱方生，鬱勃南風亂五行。
　　鼓動雷霆還一變，陰寒隨後率難明。
　　何為雷霆
　　陽一為雷陰二霆，陰陽二炁有虧盈。
　　陰含陽極須當泄，激起轟天震地聲。
　　要識雷竅
　　風雲雷雨藏乎一，這箇孔竅多不識。
　　激剥遍天龍陣亂，煞風煞雨轟霹靂。
　　風是何物
　　天動炁運化為風，必分南北與西東。
　　能生能殺能晴雨，祈禱之機立奏功。
　　蕾買是何物
　　地炁升騰有異分，散時為炁聚成雲。
　　雨晴還出山川內，起看時方要所聞。
　　雷是何物
　　碩果剥落生有方，這些道理要推詳。
　　鬱蒸地上生潮濕，激剥陰陽亂一場。
　　雨是何物
　　燥則成風濕為雨，變化其間不離土。
　　但看蒸飯氣分時，火到自然成道理。
　　電是何物
　　陰升陽降不通徹，水火烹煎成電掣。
　　金光一發應神機，霹靂隨後炁方泄。
　　河明炁候
　　祈晴祈雨要君知，河明炁候識天時。
　　五方相克風雲合，叱吃雷神逐令馳。
　　通曉風雲
　　山風通炁興雲雨，天關才動便生風。
　　曉得這些關捩子，自然雷雨遍虛空。
　　一炁褊勝
　　一炁運來運去，後見陰陽勝處。
　　還他一變和平，此理與誰共語。
　　清濁不均
　　一氣循環有濁清，清升濁降要均平。
　　陰多陽少生霪雨，陽盛陰衰主久晴。
　　五行生尅
　　一二三四五，中間土為主。
　　會得生煞機，叱叱興雷雨。
　　明晦相反
　　明時生晦晦生明，明晦分明應雨晴。
　　原本陰陽從太極，細詳遠近察其情。
　　水火要平
　　火自日中聚，水向月中生。
　　水火要均平，才勝便無情。
　　陰陽盛衰
　　炁運周天有盛衰，黃鍾應候管吹灰。
　　莫交錯亂陰陽理，六月飛霜十月雷。
　　月生晴雨
　　月出于庚見側平，前弦必雨後弦晴。
　　更知造化幽微處，鵲噪鴉嗚預見晴。
　　日變寒炁
　　日變熱兮熱變寒，南風還作北風看。
　　陰陽反覆誰通曉，通曉陰陽不被瞞。
　　五嶽通天
　　在天成象地成形，一炁循環不暫停。
　　五嶽藏神通造化，甲庚和會炁雷霆。
　　四海應竅
　　四海有竅直通霄，天應星兮地應潮。
　　一呼一吸成妙理，屯蒙兩卦合昏朝。
　　仰觀天文
　　觀天不語四時行，斡運森羅晝夜忙。
　　才有吉凶垂象告，綠何人不去參詳。
　　俯察地理
　　天一生兮地二成，閑花野草應天星。
　　山川海嶽藏應秀，旺炁之中各有形。
　　造化周流
　　五日為候二為炁，三炁為節必有謂。
　　陰陽分布應周天，細嚼其間深有味。
　　妙理難言
　　日到乾方應未申，夜從坎轉出為寅。
　　火蒸水用水兇火？，龍起隨神便有神。
　　天地動靜
　　動極復靜靜復動，動靜中間成妙用。
　　有晴有雨有風雲，斗柄天心皆總統。
　　晴雨後前
　　陽動陰生各有時，陰陽反對不相離。
　　若知晴雨知前後，祈禱神通必應期。
　　激剥陰陽
　　風雲雷雨皆從起，激剥陰陽其可畏。
　　莫為紙上用工夫，窮究天時方得味。
　　調燮旱泌
　　氣候應時無旱泌，纔有爭差便顛倒。
　　踏翻斗柄轉天關，調燮陰陽行大道。
　　雷出地中
　　天地日為主，雷本生乎土。
　　鬱蒸便出來，輥起風雲雨。
　　龍藏潭洞
　　龍藏潭洞中，鬱蒸便躍起。
　　龍方為日時，誰敢輕識此。
　　霧炁化雲
　　霧炁晨生不應時，連綿陰雨定無疑。
　　無邊或見水雲起，若道時來未有期。
　　火蕾買望晴
　　風起天高四氣清，火雲生處主晴明。
　　日行旺地無虧損，徒有陰時雨未成。
　　觀風調弄
　　觀風調弄幾多般，雨變晴兮熱變寒。
　　消長陰陽成節序，天關不許等閑看。
　　雷乃收聲
　　斗運周天柄指西，金生潮旺應刀圭。
　　陽消陰長將當剥，雷乃收聲墊應時。
　　用牛祈雪
　　欲求瑞雪用泥牛，先風後雨察其由。
　　當知雷起動中變，六出呈祥應數酬。
　　雲合預知
　　夜觀龍弄珠，日看雲起合。
　　祈禱應時靈，天機都漏泄。
　　拜問玄關一竅
　　萬法只一竅，世人都不知。
　　一我欲便說破，尚恐你生疑。
　　拜問先天一炁
　　若問先天一事無，後天便有下工夫。
　　誠於午夜清心坐，此炁方知出太虛。
　　陰衰陽盛遂成枯旱 　　　　　　　陰陽和平時豐歲稔 　　　　
　　陽衰陰盛變成水澇 　　　　　　　 陰陽交錯日月剝蝕
　　夫五雷者，本陰陽二炁之所生，五行之所成，陰節炁而降升，應斗柄之運轉。有生有旺，有收有藏。自冬至復卦一陽生，臨卦二陽生，泰卦三陽生，大壯四陽生。當此時也，節炁春分，巽風鼓動，地潮鬱蒸，前弦之後，雷乃發聲。夬卦五陽生，乾卦六陽數足，神炁必合，必待震動，以施號令。若非水火激剥，則不能發，故陽極則陰生。自夏至娠卦一陰生，遁卦二陰生，否卦三陰生，姤卦四陰生。當此時也，節炁秋分，金風肅煞，萬木飄零，後弦之前，雷乃收聲。剝卦五陰生，坤卦六陰數足，皈根復命，保炁養神。陰極則陽生，周而復始，生生化化之道，未嘗間斷。行雷之士，須是洞曉陰陽，深達造化，明天地動靜之機，識風雷炁候之變，知風雷雨是何物也。因何而生，為何而起，起於何方，應於何月日時，動何部之雷，則有狂風驟雨轟天霹靂之威。然起必有伏，伏必有起，起伏之理，誰之使然？余嘗記伊川先生問邵堯夫曰；今年雷風甚處起？只此一句，括造化之妙，可精思熟味。若知此一竅通則萬竅皆通，一神動而萬神皆動。東南巽方，非召雷之所，用之則徒弄精神耳。但此一竅，無象無形，無前無後，無長無短，無闊狹之可量，無東西南北之可別，正在乎天地交界之中，陰陽混合之處。雖鬼神妙用，亦莫能窺。惜乎後學之人，不明此理，卻認臭尸肉孔，留心於丹田之中，著意於兩腎之間。或運炁於臍下，或目視於泥丸，胡思亂想，便為明了。與余說一竅，不亦遠乎。故前有言云：風雲雷雨藏乎一，法這箇孔竅多不識，激剥遍天龍陣亂，煞風煞雨轟霹靂。人能觀天之道，執天之行，自知之矣。如是陰陽不調，炁候失節。或陽盛陰衰，遂成亢旱。或陰盛陽衰，變成水泌。要在行雷之事，調燮陰陽而和暢，斡族造化以流通。踏翻斗柄，召雷雨以救焦枯；撥轉天關，起風霆而掃陰翳。但今之學者紛紛，多不得明師傳授，往往道聽途說，竊學漏法。不尋心中之至寶，但求紙上之玄文。談玄說妙，誇己非他。言清行濁，不顧天條，以致三官鼓筆，五帝列言，身謝之後，魂墮酆都，受諸苦趣。嗟乎，行法如此之難也。可不畏哉，可不畏哉。後學之士，切宜勉之。至元甲午上元日，松江後學雷霆散吏景陽王惟一述。
　　余一介愚蒙，濫參道法，曾遇至人傳授，頗知法中一二。嘗思祖師之言，法行先天一炁，將用自己元神。可謂直指玄微，開明後學。奈何學者識見淺膚，自悟不及，卻留心於運想之中，以為玄妙。殊不知忘本而逐末，捨真而求妄也。余始亦未明此理，博訪明師所傳紙上之文。或用啼字嚥下於丹田，以嘲字而提出，想金光，行先天一炁。或存心火賢水，交姤於元海之中，結成嬰兒，以為自己元神。余則不然，多下苦志，幸遇真師，傳授雷霆一竅，說破這些道理，使余如醉方醒，前學皆妄。後又得月鼎莫先生使者一法，歷說先天之妙。乃曰：道言天地之間，其猶橐籥乎，虛而不屈，動而愈出。只這些子，便是造化樞機。崇者，猶我腹也。籥者，猶我口鼻也。虛而不屈者，乃中黃先天混元之祖炁也。釋氏曰慧日寶燈摩尼珠，儒家號曰浩然之氣，禪宗號日安身立命處，修真之士號曰金丹，其實一也。又曰神室丹谷，又曰天地之根、萬炁之宗、太極之帶。其所浩浩渺渺，恍恍惚惚，無內無外，無著無所，亦無四圍。動而不屈者，棄鼓則籥自嗚也。愚昨奉度師鐵壁先生鄒君傳授口訣：拒塞天河，掀翻斗柄，取水滄溟，掇動九州，將乾補坤，以離塞坎，開眼仰視為否，閉目府觀為泰。多不知捷徑路頭，皆為先聖玄機，強立異端者，豈不謬乎？余平生參盡雷法，未有若月鼎莫君先生之說如此之明也。使余朝夕思慕先生之學，不復再見，唯悒怏耳。先生在世，學者紛紛，多不得其傳，蓋謂不知道之故也。余今老矣，欲留祕訣於人間，無箇知音可語，故作數圖，名之曰道法精微。用留於世，倘遇達人，必當具眼。
　　行持戒行圖
　　行持道法戒行為先始終如一指日可仙
　　夫行持道法，先當受持十戒。日用常行，無所虧欠。更能濟貪救苦，積功累行，自然感動天地。神欽鬼伏，坐役雷霆，呼風召雨。今有一等後學，不持戒律，不辨邪正，執文泥象，胡思亂想。偶然一時之靈，便已自滿。更不究竟所靈者是箇甚麼，以致以邪召邪，以鬼召鬼。故薩真人云：道法於身不等閑，思量戒行徹心寒，千年鐵樹開花易，一入鄧都出世難。又云：言清行濁休談道，不顧天條法謾行。保一真人曰：有問制邪之道如何？答曰：修己以正。子不聞花月之妖，不敢見梁 公。正人君子，鬼神之懼猶且如此，況行道法之士乎？余《心傳錄》云：先持戒行為根本，次守天條莫妄為，要得雷神來拱伏，雷轟電掣剖心窺。
　　萬法歸心圖
　　萬法從心起　萬法從心滅　曉得起減處　生死事方決
　　夫心者，一身之主，萬法之根。其大無內，其小無外。大則包羅天地，小則隱在毫芒。修之則作佛成仙，縱之則披毛帶角。存之於內則為性，施之於外則為情。千變萬化，無有定時。故聖人教之修心，即修道也。教之修道，即修心也。孟子曰：養心莫善於寡欲。堯夫曰：天向一中分造化，人於心上起經綸。虛靜天師曰：一念萌動於內，六識流轉於外，不趁乎善，則趁乎惡，故有天堂地獄因果之報。大道歌云：莫向靈臺留一物，物在心中神不清，耗散真精損筋骨。三茅真君曰：靈臺皎潔似冰壺，只許元神裹面居，若向箇中留一物，平生便是不清。保一真人曰：法有出於同門者，其符同，其訣同，用之輒不靈者，誠不至也。誠之不至，則自信不及，則疑二之心生，中無所主矣。中既無主，何以感通？故曰：法法皆心法，心通法亦通。余《明道》云：人間萬事從心出，心知無形何處尋？一念未生前會得，那時方始見其心。
　　先天元精圖
　　杳杳冥冥　先天真種　用之不見　見之不聞
　　夫精者，乃先天之元精，為萬物之母。得之則生，失之則死。故精住則炁住，炁住則神住，三者既住，我命在我，不在於天。《玉皇心印經》云：人各有精，精合其神。洞賓真人云：精養靈根炁養神，此真真外更無真。紫陽真人云：竹破須將竹補宜，覆雞須用卵為之。萬般作用徒勞力，爭得真鉛合聖機。行雷之士，須當斷淫絕欲，保養元神，鍊成金丹，驅役雷霆，禱雨祈晴，治病降邪，無施不可。若曰抱炭之徒，安敢與其同語也。故薩真人云：一點靈光便是符，時人錯認墨和朱。元精不散元陽定，萬怪千妖一掃除。保一真人曰：符者，陰陽契合之具，惟天下至誠能用之。誠苟不至，自然不靈。故曰：以我之精，合天地萬物之精。以我之神，合天地萬物之神。精精相博，神神相依。所以假尺寸之紙，關召鬼神，不得不誠。余《心傳錄》云：法何靈驗將何靈，不離身中精炁神，精炁聚時神必在，千妖萬怪化為塵。
　　先天元黑圖
　　符無正形是炁靈泥丸治病亦安寧　呼吸風雲生瞬息施行號令鬼神驚
　　夫炁者，乃先天之炁，元炁為萬物之宗也。虛而不屈，動而愈出。夫子《繫辭》曰：天地氤氳，萬物化醇。蓋人之元炁，與天地之炁相似。一吸而天炁下降，一呼而地炁上升。一呼一吸之間，化生金液鍊形。形神俱妙，與道合真。《玉皇心印經》云：人各有炁，炁合體真，不能持其真，皆是強名。《莊子》曰：凡人之息在喉，真人之息在踵。《素問》云：清虛恬淡，真炁從之。人能知白守炁，節食謹言。常鼓巽風於元海之中，則受無窮之妙用。故孟子雞嗚而起，孳孳於善，以養浩然之炁。保一真人曰：通三才者，一炁耳。天以炁而運行，地以炁而發生。陰陽以炁而慘舒，風雷以炁而生。炁由人主，外想不入，內想不出，一意沖和，皈根復命，行住坐外，綿綿若存，以養其浩然者。施之於法，則以我之真炁合天地之造化。故噓為雲，嘻為雷霆，用將則元神自靈，制邪則鬼妖自伏。通天徹地，千變萬化，何者敢干我哉。余《心傳錄》云：先天一炁作丹臺，寂寞無為則自知，閉戶垂簾常寂寂，時將無孔笛來吹。
　　先天元神圖
　　同行同坐祇在面前　不離這箇切莫蹉過
　　夫神者，乃先天之元神，為太極之祖也。虛無自然，包含萬象。視之不
　　見，聽之不聞，變化無方，去來無礙。清浄則存，濁躁則亡。故《玉皇心印經》云：神能入石，神能飛形。太上曰：大道不可以言傳口受，而得之當虛心靜神，道自來矣。愚者不知，乃勞其形，苦其心，役其志，躁其神，而道愈遠。道德云：谷神不死，是謂玄牝。玄牝之門，是謂天地之根。虛靜天師曰：神若出，便收來，神返身中炁自迴，如此朝朝還暮暮，自然赤子產真胎。保一真人曰：世間閉目存神，想某將自某方來者。又有按筆搐縮，運內炁而合外炁者。噫，妄矣。若得神，靈將自靈。說則平居，暇日養神，以靜而神自靈。沖炁以和，而炁自真。用之行持，自然神合。神炁合炁，一舉心，一動念，神將吏兵洋洋乎，如在左右矣。余《心傳錄》云：靈臺清浄纔方見，略有纖塵便不見，出離生死永長存，爭奈凡夫不識面。
　　玄關一竅圖
　　此竅通天竅法中真奧妙　得遇至人傳教君須大笑
　　夫玄關一竅，內藏天地陰陽，日月星宿，三元八卦，四象五行，二十四炁，七十二候，風雲雷電雨，皆在其中矣。保一真人曰：書符不知竅，卻使鬼神笑。今之行持道法者，不得道法之根源，妄於紙上作用，以為符竅。殊不知，此竅非凡竅，乾坤共合成，名為神炁穴，內有坎離精，當於自中求之，不可求之於他也。玉蟾真人云：此竅實居中，居中復一中。萬神從此出，直上與天通。紫陽真人曰：身中一竅名玄牝，此竅非心非腎，非口非鼻，非脾非胃，非谷道，非膀胱，非丹田，非泥丸也。能知此竅則冬至在此矣，藥物在此矣，火候在此矣，沐浴在此矣，結胎在此矣。余《心傳錄》云：一竅虛無天地根，綿綿密密不通風，恍惚杳冥包萬象，真人出現寶珠中。
　　法行先天一炁圖
　　月到天心處　風來水面時　要知端的意　斗柄指虛危
　　夫先天一炁，在太極未判已前，萬物未生之始，浩浩渺渺，淡淡蕩蕩，無形無象，無著無所，寂然不動，塞乎太虛之中，不可以知識，不可以言傳。妙哉，黃雷囦云：混成一物本先天，至道虛無理自然，若向未生前得見，阿誰不是大羅仙？王先生行盪兇詩云：學道修真要識真，先天一炁禀吾身，守則有道用則法，法應虛無只我神。保一真人曰：或問先天後天之說如何？師曰：若問先天，一也，無道亦強名耳。何謂之諸呪？一應纔動，便屬後天。符圖印訣，抑亦末矣。余《心傳錄》云：先天之道本無言，舉口才言屬後天，學者紛紛來見否，誰人悟得未生前。
　　將用自己元神圖
　　道是你兮還是我　不卦一絲衹自箇　千般變化被他瞞　三十年來方識破
　　夫自己元神，即先天一炁之體。先天一炁，即自己元神之用。故神不離於炁，炁不離於神。神乃炁之子，炁乃神之母，子母相親，如磁吸鐵，不可須臾離也。納則為金丹，出則為將吏，故鍾真人曰：萬語千言勸後人，休尋物外妄求真，鑽天入地憑誰力，妙用神通須是神。披雲真人云：吾身動則有神仙，不在勞心運想。王侍宸云：損神終日去談空，不如皈息在胎中。綿綿不絕道自通，三元五老即此功。我真不西亦不東，常教體內生微風。時人見一不識一，一回存想一回空。玉蟾真人曰：意動人隨瞬息間，何勞存想起艱難。明得五行生尅理，掌中雷雨契金丹。劉真人云：非法非空非色，無形無相無情，道本一物玲清清，有甚閑名雜姓。動則鬼神潛伏，靜則天地交并。視之不見，聽之不聞，默用須還相應。余《心傳錄》云：一人各有一乾坤，中有巍巍一至尊。統御萬靈三界伏，不知徒爾弄精魂。
　　鑽簇五行圖
　　精神魂魄意　鑽簇歸坤位　不用動纖毫　自然雷雨至
　　夫一二三四者，乃天之五行生數，六七八九十乃地之成數。人禀天地五行生成之數成之，故天有五星，地有五嶽，人有五藏。五藏之中，有精神魂魄意，聚成五雷。五雷之中，以土為尊，
　　蓋得中黃先天混元之祖炁也。故保一真人曰：法妙合乎陰陽，方圓動靜是以道貫乎。三才天地人物，是水火木金土應之以五行，東西南北中運之於五方，天地水火雷風山澤配之於八卦。泥於衍數者曰：我書符時應於某事，你作用某竅，如是而接造化，如是而論生尅，如是起筆，如此衝發，鬼神之機我得之矣。殊不知，太極未判以前，孰為陰陽？孰為三才？孰為五行？孰為八卦？故有道之士，撒手行持符篆矣。余《心傳錄》云：一二三四五，中間土為主。會得生煞機，叱叱起雷雨。
　　歸根復命圖
　　群陰剥盡復皈根一畫陽生天地心
　　天地心
　　會得箇中真造化驅雷役電鬼神欽
　　夫東三之木生南二之火，西四之金生北一之水，中央之土合戊己之造化。若非金木相尅、水火相剥，則風雲雷電雨不能發也。故保一真人云：莊子曰尸居而龍見淵，默而雷聲。知此道者，可以言動靜之機。邵子曰：一動一靜之間，乃天地人至妙。蓋動靜之際以陰陽極處為用。《易》曰：極則變，變則通。非力學者，孰能曉此。余《心傳錄云：一炁運來運去，須見陰陽勝處。還他一遍和平，此理與誰共語。
　　雷霆得中圖
　　雷霆造化得其中　天地三才則一同　學者若能通得此　祈晴檮雨達蒼穹
　　夫八卦範圍天地之間，縱橫十五，數不離乎中宮之五，所以雷霆得天地之中炁，故號五雷。要在行雷之士，虛其心而實其腹，凝其神而守其中。斡旋造化。策役雷霆，遍施甘雨，以救兆民，功達于天，豈曰小補哉。余《心傳錄》云：造化包含太極中，自從剥復下神功。六陽數足歸坤位，激博雷霆起坎龍。
　　水火激博圖
　　水火激剥其要妙不用書符行祕號　學人曉得這機關呼召雷雨立便到
　　夫日月一坎離也，坎離一水火也，水火即一炁也，一炁即物也。在南日火，在北曰水，火炁太盛而旱，水炁太旺成嘮。水來尅火，晴變為雨，火來生水，雨變為晴。水火激剥成雷電，水火和平天清炁朗。然火之盛，水之旺，不可調均。故余《心傳錄》云：火到離宮旺，水在坎方生。水火要均平，才勝便無情。
　　陰陽變化圖
　　動靜不息　還歸太極　不下工夫　如何曉得
　　夫一炁運動，有清有濁。清升為陽，濁降為陰。陰陽變化，其理不一。故陰陽升降而成雨，陰陽激博而成雷，陰陽凝流而為電，陰陽舒和而為雪，陰弱陽盛而為風，陰盛陽弱而為雲，陰泰陽散而為露，陰否陽凝而為霜，陰陽不暢而為雹，升降不能而為霧，煞炁不能而為瘟，乖炁犯正而為煞，淫水變而為霓，淫火變而為魑。行雷之士，不可不明此理。故余《心傳錄》云：一炁循環有濁清，清升濁降要均平。陰多陽少生霪雨，陽盛陰衰主久晴。
　　王真《滿庭芳》 
　　决烈修真，慇勤辦道，萬綠識破皆空。太虛鼎內，養就玉芙蓉。化作靈珠一顆，光燦燦輝射千峰。長春景，五雲臺上，朱橘照天紅。這些妙理有緣，端的千里相逢，纖塵不染，清浄顯真功。日用頭，頭不昧，超生滅，三界難籠，能如此逍遙自在，處處是仙宮。
　　一點陽精，配居陰位，五行四象俱全，忽兮有象，晃耀照無邊。神水頻頻灌溉，三田內，溫火烹煎。明知道，入門體用，心靜息綿綿。內有金蛇玉篆，驅雷雨發在心田，君知否？神仙有准，功行滿三千。
　　法在先天玄妙處，無言可說，但要在乎中正。靈臺瑩徹，寂然不動，感而通，憑剛烈，運風雷，祈雨雪，役鬼神驅妖孽，只此是，非呪非符非罡訣。太極神居元谷裹，先天炁在玄關穴。謹在存神虛寂處，功成自有仙班列。看太虛，穩穩駕祥雲，朝金闕。
　　道法心傳竟