北帝說豁落七元經
　　經名：北帝說豁落七元經。撰人不詳。二經同卷。底本出處：《正統道藏》正一部。
　　北帝說豁落七元經
　　是時，元真登紫金堂鳳樓閣，說三元品目，拔度群生，令知報應。是時，三清凝炁，日月朗明，三光振肅，靈禽鼓吹，天真並會。時有北方九天大真人，乘星步斗，單錦雲衣，一時詣座。願為衆生說延生保命之法，演乎中國。祛魔滅精，消灾度難，拔濟困篤，普得安靜。願帝普宣，告及天下邪魔，令知罪源，盡生善念，不害於衆生，日有所益。
　　天尊告曰：三界之上北帝大魔王，下治在北海天地北方羅酆絕頂之山，山高二千六百里，周旋三萬里。內外皆七寶堂室，生七寶宮，亦盛都也。皆主知萬民生死之籍，天下鬼神莫不由也。
　　北帝言：我之極位，統三十二夭之總司，綰諸天之簿籍。天帝皆來稽首，天下萬神皆來朝謁，萬鬼千神悉皆震伏。令以此六天宮名號相示，為六天大魔王宮主。知萬鬼之師，執生人魂魄。閉縶重檻，為陰神所縶。名係鬼官，延累生人。子孫作諸考訟，病衰連年，禍厄侵害。若知吾六宮名者，可以晨夕誦之。惡鬼不敢近，妖邪伏滅。禍害不能侵，魂精澄正，神炁常安，萬靈震怖矣。
　　北帝告七真曰：我師昔學道修齋，立功救人，隨機濟物，功德圓備，勤苦香燈，彌劫歷年，行乎道化，拯拔群生，令知報應，得離魔域，俱入正真之道。修佩靈文，祈醮真官，迴籌益筭，解厄延年，除灾卻障，消諸不祥，然燈行道，誦念真文神咒。或一七、二七日，申奏章表。醫治之師，專心絕念，存思在法。我當遣八部禁兵，與五方天帝兵馬，二十八宿兵馬，五湖七澤兵馬，億億萬騎。排三甲之仗，乘三殺之炁，下降道場，隨所擁護，掃除妖魅，斷截邪精。救濟生人，得出鬼患。師獲沖天之機，慎勿輕犯。考致七世，名係鬼官。為輕法之罪，慢師不朝。得致靈官，各還本職為慢師之罪，不遵道科之愆矣。
　　七真曰：欲修此法，當於家建立一精舍。方圓一丈，開四門，當寫本帝真形圖於靜室之中。立燈九燈，盞亦七盞，常燃令光明，日即息之，夜燭室中，立一香，沙壇二，大四寸，中立香爐一口，靜水五椀，劍一口，勿令穢觸。淨室之前，建七元壇，廣一丈二尺，高三尺，三層。醮祭常令七天大魔王衛護，非同志，勿窺靈壇矣。
　　七真曰：天地疑精之炁，化之七炁，列位七宿。九炁為九曜，五炁作五星，三炁成三元，八炁立八靈。降真之炁，布列真王之炁，以備於星辰。群生之類，莫不由也，皆主知生死之籍。後學道士，專精一法。救拔凡迷，得出魔俗。咸發善心，可列符籙。隨病所治，事有大小。攝伏魔精，保安魂爽。帶佩絹素，出入常隨身。萬靈傳迎，所在捧送。列七元之王炁，乘九元之精素。佩者行來，天下大師。入其病家，萬鬼自怖。邪精消亡，潜蹤匿跡。威震无邊，福濟生靈，超拔玄祖先魂也。
　　七真曰：若有人能於來世中，值遇此法。可移動星斗，乘三五之炁。可以挑星撥斗，飛步七元。登綱駕紀，攝伏惡魔。助國扶難，覆護生民。可為消灾散禍，滅諸怪惡。依法行用，勿犯冥科。當以法信，履民之物。一一散施貧窮，憐愍困厄。方便救拔，當依玄科。冥助道力，陰兵共治，無不差矣。
　　七真曰：夫末學道士，欲為人治病、制伏妖魅、行我妙法者，科令嚴峻，難可奉焉。但依七元列位，然燈行道，拜奏朱表，上達天真。當先詣天地水三官，為主生死要司之籍。又請三宮九府百二十曹知籍君，解形卻禍。先為解先亡拷對，又解病人冤對，後乃治之。先然燈七盞，用左麻朱繩連星綱，用酒七盞，白脯七片，香五爐，浄水五椀。又外一座五土真官於偏處，當令侍衛，勿為邪穢所觸。又燈中施符一道，依次朱書致油中，降天真矣。
　　七真曰：大道慈愍，恩惠生民。故設延生之法，開度未遇淺學者，令知罪福。若國府有難，兵戈鬥亂，天下不安。但於國福德之方，宮苑之內，鎮立北斗七元壇場，燃燈行道，申奏章表，鎮壓其國。轉經念咒，存思吐納，三時行道，轉念真詮。當請鎮國天龍，五帝兵馬，三洞天官，千乘萬騎，羅列國界，殄減強兵，自然歸伏，八方寧靜，國受太平。君臣用道，隆德相扶，當建北帝神咒大齋，三日兩宵，五時行道，拜奏章表。上謝天威，下益五土。將以和天靖地，保國寧家，安鎮社稷，一切真靈皆獲道福也。
　　七真曰：下元生民，若有疾病，彌月於林，遍身痛苦。魂被水官所考，地官奏罪於天官，病加困篤，莫能救療。但請三洞真師，來降宅內，建立道場。七日七夜，一日三時，行道轉念神咒，驅除灾疫。我當遣飛天猛獸威神，擁護生民。三官除罪，逕上玄都。黑簿除籍，書生名於左宮。得恩之後，醮謝三官。
　　七真曰：下元生民，為強精鬼魅所惱，病患連年不差者，當請三洞道師建立靜室，燃燈七盞，七日當下五星神符鎮五方。朱書桃板，廣三寸，長一尺七寸。青竹一丈七尺，纂之即燃燈行道，誦咒行諸符籙。鎮壓佩帶，當請五嶽真神、四瀆靈將，長加守護，鬼魅永除，生民得差。得恩之後，醮謝五嶽四瀆靈官。
　　七真曰：下元生民，新建精舍，土氣侵害，官灾拘縶，禍害併生。可請三洞真師，來入宅中，掃蕩一室。北斗七元之位，然燈行道，拜上解六害。章表朱書黃絹，奏五帝并謝五星。當得司命除籍，地官恕愆，疾病消除，官私殄滅。得恩之後，醮謝五帝之神、十二月將、七宿真官。當書七寶神符，以梓木板，長二尺四寸，懸宅四維。以斗口圍宅，隨建所施，科令嚴峻，為封宅之法。冥禁不輊，未學道士慎勿犯此玄科，禍沒九祖，長役鬼官之中矣。
　　七真曰：吾居七元官位之北極，皆有華蓋相隨，帝居於中。其星皆生七寶，光燁燦爛，號為太微北極帝君。常月初三、二十七日，降下人間，受人之醮祭。察人之善惡，修學功過，年命長短。此夜可於中庭，立机筵置，列錢馬九分、精膳妙供、酒脯并香獻上，求乞度脫灾厄，延命益筭。可求法術，救濟萬民，求願治邪，考鬼滅精之法。當此夜欲卧時，先存華蓋九星在頭，左北斗，右北斗，上北斗，下北斗，三台覆其中。於卧室東面，存二十八宿真官，如嬰兒之狀，著錦裙，紫紗帔，執青簡，口吐王炁，入我口中，皆為真氣，帀滿身中。得此之道後，乃為降靈之師，可為世之明師。萬鬼自怖，行來出入伏御，山靈惡獸、山精野魅，悉皆殄滅。真經寶祕，四萬劫方傳一人。若有真人傳法，可用白素四十尺，金錢質信，米麵香油，祭醮之具。可傳一人，如不得至人，可書一本，投名山大澤之中。題云函諱，可得延齡。地官所舉，名上金簡，刻字留音，萬神侍衛，立見真道矣。
　　七真曰：夫欲修學此道，精勤苦節，至在一法。不恡世財，陰施道德。依科醮祭求，萬事皆應。非但鬼神之患，慎勿輕泄行屍之人。禍沒九玄，冥禁不輕，符非不周細矣。
　　七真曰：夫欲治病救人，考鬼之法，先存本師。次存三元大將軍，領兵九億萬騎，三師兵衆，有八萬人。次存北方大帝，領兵五億萬衆，皆黑衣，降入道場訖。次存七元真官，皆戴七寶之冠，著錦華之衣，執七寶神符，來降道場，即上燈著符於燈盞中。又書符兩道，籤安道門兩邊。明日召靈降真，皆是驅馳星斗周旋，勿外此。元精真炁，結之自然，皆致太玄北門鳳閣之上，名日陰生廣靈之符。七元降真，名長生符。神出乎玄宮北海崖極玄天洞陰朔單之國、五龍之臺，南軒不傳。下仙得之者，皆為五嶽真人，尅遊三界，白日登晨。
　　第一元精真人素語紫童小有天王，為之玉訣靈音，三千年一遇。
　　此七道符書了，啟請七真降位後，便下符閉炁，從一至七，不得雜類穢觸人見之矣。
　　此符作道場，書置盆中。召靈降神，辟除萬穢。
　　北帝說豁落七元經竟