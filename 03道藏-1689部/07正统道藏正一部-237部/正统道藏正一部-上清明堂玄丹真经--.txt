上清明堂玄丹真經
　　經名：上清明堂玄丹真經。撰人不詳，約出於東晉南朝。係摘錄《大有妙經》而成。底本出處《正統道藏》正一部。
　　上清明堂玄丹真經
　　守寸左絳臺青房大神正心，字初方；右黃闕紫房大神平靜，字法王。形如嬰兒，衣亦如其房色，手執流金火鈴。兆欲臥時，及存思時，先存二大神形色相狀，乃三呼其名字，乃微祝曰：
　　紫戶青房，有二大神，手把流鈴，身生風雲，俠衛真道，不聽外前，使我思感，通利靈關，出入利貞，上登九門，即見九真，太上之尊。畢，乃思三一，明堂左明童真君玄陽，字少青；中明鏡神君名招精，字四明；右明女真官名微陰，字少元。形如嬰兒，並著綠錦衣，腰帶四赤玉鈴，口銜赤玉鏡，對坐，俱向外面，或相向。此明堂之道也。
　　黃衣皂禒
　　若道士恐畏，存三神，使鳴玉鈴，今聲聞太極，使口吐玉鏡赤光，騰爍萬丈。存之畢，因三呼三君名字，叩齒九通，則千妖伏息，萬鬼滅形也。
　　若道士飢渴，存三神，呼其名字，神乃口吐赤氣，灌己口，乃吸而咽之，須臾自飽也。
　　若道士夜行，闇不見路，存呼三神，乃使神口各出火光，照我前，須臾明朗也。
　　若遇凶惡，厄難刀兵之處至，存呼三神振玉鈴，聲滿六合之內，凶惡等不復生害也。
　　若求長生，及欲遣疾病，當正心安臥，存呼三君，三君即向外長跪，口吐赤氣，使灌己身口中，唯多咽之，赤光繞身都徧，變成火，因燒身，身與火融合洞然，良久盡為煨燼。又存四王氣發風散之已，然後集神開目。如此頻為之，即顏如童女，乃久視之基成矣。
　　洞房宮左無英公子、中黃老君、右白元君，此飛真之道，有經，在《金華經》中。
　　丹田宮上元真一帝君，及二卿，三人共居之。此地真乘雲輿，控龍鹿之道也。別有經。
　　流珠宮，此太極公卿司命所行之道也。三百年滿，用珠帛盟誓，乃傳之。
　　前三官經，求神仙為真人之道，行於世。但骨相挺命，世上有真名，合遭值者，太極帝君有告可與，乃與之。
　　玉帝宮玉清神母，姓廉，名銜，字荒彥，著玄黃素靈之綬，頭七稱朱玉髻，冠無極進賢之冠。
　　天庭宮上精真女，姓厥，名回，字弼類，著青寶神光錦繡霜羅九色之綬，頭玉寶飛雲髻，冠玄黃進賢之冠。
　　極真宮太極帝妃，姓玄，名虛生，字伯無，著玄羅流光五色鳳文之綬，頭七寶玄文髻，冠無極進賢之冠。
　　太皇宮太上君后，姓遷，名含孩，字合延生，著七寶飛精玄光雲錦霜羅九色之綬，頭九玄玉精頹雲髻，冠玄黃無極三寶玉冠。
　　此四宮經，雌真一傳己成仙求真之道也，道高於雄真一也。始學者宮中皆空，不可參聞其要，素靈有重禁。
　　玄丹宮太一真君，姓厥，名規英，字化玄，形如始生嬰兒，坐金牀玉帳之中，著紫繡錦衣，腰帶流火之鈴，左手把北斗七星，右手把北辰之綱，獨正坐丹玄宮。
　　若道士存思三一畢，當存呼上清中黃太一真君，求長生久視之事。從太一宮寢息，飲太一君口中所吐清氣五十過，乃咽液五十過，畢，微祝曰：
　　太一真皇，中黃紫君，厥諱規英，字曰化玄，金牀玉帳，紫繡錦裙，腰帶火鈴，斬邪滅奸，手把星精，頂生日真，正坐吐氣，使我咽吞，與我共語，同晏玄丹，鍊濯七魄，和柔三魂，神靈奉衛，使我飛仙，五藏自生，還白童顏，受書上清，司命帝君，所願所欲，百福唯親。畢。行之一十四年，與太一同到七元之綱。一十八年，詣上清受書佩符，役使玉童、玉女一十八人。可每名修之，亦可專修此道，不必須守三一也。
　　太上太極帝君真符寶章，太微天帝君傳受金闕帝君。
　　此太極帝君真符，上元六符、中元五符、下元五符。太上召三一守形之法，立春、春分、立夏、夏至、立秋、秋分、立冬、冬至始日，朱書，平旦向王服一符，以次十六日，竟服十六符也。後八節一如上法服之，悉向王再拜，咒曰：
　　上元一真，守固泥丸，中元一真，安神絳宮，下元一真，衛我命門，三元齊景，保命長存，招靈致氣，坐降自然，變形鍊體，骨化成仙，毛飛羽羅，騰翔帝晨。
　　又朱書符，盛以錦囊，佩於頭上，勿履污穢。服符五年，得與真人相見，九年通靈徹視，坐在立亡，役使六甲，天給玉童、玉女各一十二人，乘雲駕龍，遊宴玉宮。守一之法，皇天上清金闕帝君真書之首篇，高上之玉道，神仙之津塗，眾真之妙訣。子能守一，一亦守子，子能見一，一亦見子，一須身而立，身須一而生，念念思之，寤寐不釋，即長生可望也。
　　上清明堂玄丹真經竟