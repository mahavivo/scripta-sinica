五嶽真形圖序論
　　經名：五嶽真形圖序論。編撰者不詳。內引葛洪之說，當出於魏晉。一卷。底本出處：《正統道藏》正一部。參見：《雲笈七籤》卷七九。
　　五嶽真形圖序論
　　昔漢孝武帝好長生之道，常祭祀名山大澤，祈祀靈嶽，以求神仙之應。以元封元年正月甲子，祭嵩高山，起道宮。帝齋七日，祠訖乃還。到四月戊辰，夜閑居，東方朔、董仲舒在側焉。忽見一女人，著青衣，非常麗也。帝愕然問：何人。女曰：我墉宮玉女也。為王母所使，從崑崙山來語帝。聞子欲輕四海之祿，尋道求生，降帝尊之位，而屢禱山嶽。勤哉有心，似可教者也。從今百日清齋，不交人事。到來年七月七日，西王母當蹔來也。武帝下席跪諾。言訖，玉女隱忽然失所。帝於是登尋真之臺，齋戒存道，其四方之事，權委於冢宰焉。到七月七日，掃除宮掖之內，設座於大殿之上。以紫羅薦地，燔百和之香，張雲錦之帷，然九光微燈，設玉女之裘，葡萄之酒，躬監殽蔌，以為天宮之饌。帝乃盛服，立於階下，勑端門之內堅，不得有妄闚者。內外謐寂，以俟仙官。到夜二唱之後，忽見天西南如白雲，鬱鬱直來，遙赴宮庭，須臾轉近。聞雲中有簫鼓之聲，人馬之響，復半食頃間，王母至也。懸投殿前，有似鳥集。或駕龍虎，或乘白鹿，或乘白麟，或乘白鵠，或乘科車，或乘天馬，羣仙數千，光耀庭宇。既至，從官不知所在，唯見王母乘紫雲之輦，又駕九色斑龍。別有五十天仙，側近雲駕，皆身長一丈，同執彩旄之節，佩金剛靈璽帶，天真之策，咸住殿下。王母唯扶二侍女上殿。侍女年可十六七，服青綾之袿，容眸流盼，神爽清發，妙姿絕世也。王母上殿，東向坐，著黃錦袷，文彩明鮮，金光奕奕。交帶靈飛大綬，腰帶分景劍，頭上大華結，戴泰真晨嬰之冠，履玄瓊鳳文之舄，映玄雲棟，神光暐嘩。視之，年三十許，脩短得中，天姿晻靄，靈顏絕世，真靈人者也。下車登牀，武帝拜跪，問寒溫畢，立如也。因呼武帝共坐。帝南向，王母自設廚。廚精麗非常，豐珍之殽，芳華百果，紫芝蕨蘿，紛若填樏。清香之酒，非地上所有，甘氣絕世，殊於俗味，武帝不能名也。又命侍女更索桃果，須臾以玉盤盛桃七枚，大如鴨子，形圓色青，以呈王母。王母以四枚與帝，王母自食三枚。桃之甘美，口有盈味。帝食，輒錄核。王母問：錄核何為。帝曰：欲種之耳。王母曰：此桃三千年一生實耳，中夏地薄，種之不生，如何。帝乃止。徐乃下地，叩頭自陳曰：徹受質不中，耽淪流俗，承禪先業，遂羈世累。政事多闕，兆民無和，風雨失節，五穀不實，德澤不建，寇盜四起，當由其主積罪丘山。然少好生道，仰慕靈仙，未能棄祿委榮，棲跡山林，思絕塵餌，罔知攸向。且棄世尋真，攅啟無師，歲月見及，恒慮奄忽。不圖天真頓集，今日下臣有幸，得瞻上聖，是臣宿命當得度世，願垂哀矜，賜諸不悟，得以奉承切己之教。王母曰：汝能賤榮樂卑，躭靈味道，自復佳耳。然汝情恣體慾，淫亂過甚，殺伐非法，奢侈其性。恣則裂體之車，淫為破年之斧，殺則響對，奢則心爛，慾積神損，聚穢命斷，以此蕞爾之身，而宅滅形之賊，盈尺之才，乃攻之百刃，欲以解脫三尸，令身永久，難可得也。有似無翅之鷃，願鼓翼天池，朝生之蟲，而樂春秋者哉。若能蕩此眾亂，撥穢易韻，保神炁於絳府，閉淫宮而不開，靜奢侈於寂室，愛眾生而不危，守玆道戒，思乎靈味，務施惠和，鍊精惜氣，早卻浮麗，令百競速逝，汝行有若斯之事，將豈無彷彿耶。如其不爾，無為抱石而濟長津矣。帝跪受聖誠，請事斯語。帝見王母巾器中有一卷小書，盛以紫錦之囊。帝請問：此書是仙靈方耶。不審其目，可得瞻盼不。王母出以示之，此《五嶽真形圖》也，昨青城諸仙就我請求，今當過以付之。此乃三天太上所出，文祕禁重，豈汝穢質所宜佩乎。今且與汝《靈光生經》，可以通神勸志也。帝固請不已，王母曰：昔上皇清虛元年，三天太上道君下觀六合，瞻河海之短長，察丘山之高卑，名天柱安於地理，頓五嶽而擬諸鎮輔，貴昆陵以舍靈仙，尊蓬丘以館真人，安水神乎極陰之源，栖太帝乎扶桑之墟。於是方丈之阜，為理命之室，滄浪海島，養九老之堂，祖瀛玄炎，長元流生，鳳麟聚窟，各為洲名，並在滄流大海玄津之中。水則碧黑俱流，彼則震蕩羣精。諸仙玉女，聚居滄英，其名難尋，其實分明。爾乃因山源之規，覩河嶽之盤曲，陵回阜轉，山高隴長，周旋委蛇，形似書字。是故因象制名，定名實之號，盡形祕於玄臺，而出為靈真之信，諸仙佩之，皆如傳章。道士執之，經行山川，百神羣靈，尊奉親迎。汝雖不正，然數詣山澤，叩求之志，不忘干道。欣子有心，今以相與。當奉深慎，如事君父。泄示凡人，必致禍考。按九老仙都千明之科，九炁丈人昭生之符，太靈羣文，皆是三天太上大道君所撰，或是三皇天真所造，或是九天父母真人赤童所出。此輩聽四十年，得傳一人。四十年無其人，聽八十年，頓傳二人耳。授非其人，是為泄天道。可授而不傳，是為閉天寶。不計限而妄授，是為輕天老。受而不敬，是為慢天藻。泄閉輕慢，四者延禍之車也。泄則身死道路，受生形而骸裂。閉則盲聾於來生，命凋枉而卒歿。輕則禍鍾於父母，詣玄都而考罰。慢則暴終而墮惡疾於後世。復有愈此罪者，宗斷而族沒。同道謂之天親，同心謂之地愛。傳授當相親愛，共均榮辱，營心真一，珍惜精液，共養和氣，氣合神歸，必齊靈會。如其不爾，天降汝癘。此皆道之科禁，今故相戒，不可不慎。若汝欲有所授，董仲舒者，似其人也。即命侍女，使更取一圖，以與武帝。侍女探懷中得一卷，形書精明，俱如向者。王母以手付帝，再拜跪受。王母曰：若汝遂尅明正身，反惡修善。復三年七月，更來告汝道也。須臾，殿南窗朱鳥窗中，有一人來看闚王母，帝驚問何人。王母曰：汝不識此人耶，是汝侍郎東方朔也。是我鄰小兒，而性多滑稽，曾三來偷此桃子。昔為太上仙官，太上令到方丈，使助三天司命收諸家。朔到方丈，但務山水遊戲，了不共營和氣，擅弄雷電，激波揚風，風雨失時，陰陽錯逆。致令蛟鯨陸行，山崩壞境，海水暴竭，黃馬宿淵，妨農芝田，沈湎玉酒，失部御之和，虧奉命之科。於是九源丈人乃言之於太上，太上遂謫斥，使在人間，去泰清之朝，令處臭濁之倫。近蒙金華山二仙人，及九嶷君，比為陳乞，以行原之。於是帝始知朔非世人也。言語飲酒，因告武帝仙官從者姓字，及冠帶執佩物名，所以得知而記焉。至向曉，王母別去。臨發，人馬龍虎，鼓吹導引，如初來時，雲炁勃鬱，盡為香氣。極望西南，良久乃絕。
　　於是帝既見王母，乃信天下有神仙之事，欲有去世計數矣，而淫色自性，殺伐不休，百姓嘆於勞役，死者怨於無辜，不從聖母之言，遂不復來也。先王母見武帝，多所稱說，或延年之訣，致神之術，帝乃自撰集為一卷。及所與經圖之屬，帝皆請以黃金之几，封以白玉之函，安著柏梁臺上。後到太初元年，天火焚臺，於是《真形》及《靈光生經》、自撰受集要，遂爾燒失。王母常以武帝不從訓誨，而灾之耳。但帝先承王母言，以圖授董仲舒。仲舒登寫，賴此得存也。其後東方朔一旦乘雲龍飛去，同時眾人見後西北上冉冉，仰望大霧覆之，不知所在。帝甚懊恨，自知失道。其年十二月，壇蒿里祠后土，東臨渤海，望祠蓬萊山。春還，受計于甘泉。二月起建章宮。夏五月正曆，以正月為歲首，色上黃，數用五，定官名，協音律。遣將軍公孫敖築塞外受降城。秋八月，幸安定，遣貳師將軍李廣利發天下勇兵，西征大宛，改曆以正月為歲首，是王母之意也。鮑靚曰：予察王母眾仙之宗，猶珍貴此文，何凡近小人而欲盼之乎。
　　漢武帝以王母言問東方朔，朔對如別：祖洲、瀛州、玄洲、炎洲、長洲、元洲、流洲、生洲、鳳麟洲、聚窟洲，此言皆十洲之名，處巨海之中，是人跡所不逮處。
　　祖洲在東海中，地方五百里，去西岸七萬里。上有不死之草，草形似菰苗，長三四尺許。人已死者，以草覆之，皆登時活也。末服之，令人長生。昔秦始皇時，大宛中多枉死人橫道。時有鳥如烏狀，數銜此草，以覆死人面，皆登時起坐。有司奏聞始皇，遣使者齎草以問北郭鬼谷先生。先生云：此是東海中祖洲上不死草也。其草生瓊白中，或名為養神芝。其葉似菰，生不叢，採止活一人。始皇於是乃遣童男童女五百人，入海尋祖洲，遂不返也。
　　瀛洲在東海中，地方四千里，對會稽，去岸十七萬里。上生神仙芝草，有玉石，高且千丈，出泉如酒味，名為玉酒，或為玉膏。飲數升輒醉，令人長生。洲上多仙家，風俗似吴人。
　　玄洲在北海之戌亥地，地方七千二百里，去岸三十六萬里。上有太玄都仙伯，治玄丘山。又有風山，聲氣響電，對向天西北門上，多太玄仙宮。
　　炎洲在南海中，地方二千里，去岸九萬里。上有風生獸，似貂，青色，大如狸。張網取之，積薪數車以燒之，薪盡而此獸在灰中不燃，其毛不燋。斫刺不入，打之如皮囊。以鐵鎚鍛其頭，數千下乃死，而張其口以向風，須臾便活而起。以石上菖蒲塞其鼻，即死。取腦和菊華服之，盡十斤，得五百年。又有炎林山，山中有夜光獸，大如鼠，毛長三四寸，或赤或白。山可二百里許。晦夜望見山林及此獸，光照如燃火狀。取其獸毛，績#1以為布，名曰火澣布。衣服此布，垢污以灰水浣之，終不除，唯以火燒之兩食許，出振其垢，更白潔如雪。亦多仙人。
　　長洲一名青丘，在南海辰巳地。地方五千里，去岸二十萬里。上饒山川，又多大樹。樹乃有二千圍者。一洲之上，專是林木，故或名為青丘。仙草靈藥，甘液玉英，靡所不有。又有風山。山弘震聲，上有紫府宮，天真仙女多遊於此。
　　元洲在北海中，地方三千里，去岸十萬里，上有五芝玄澗。澗水如蜜，服之長生。服其芝不死。亦饒仙家。
　　流洲在西海中，地方三千里，去岸十萬里。上多山川積石，名為昆吾石。治其石成鐵，作劍，光明照洞，如水精狀，割玉如割泥焉。亦饒仙家。
　　生洲在東海寅丑之間，接蓬萊十七萬里，地方二千三百里，去岸二十三萬里。上有仙家數萬，天炁安和，草木常生，長養萬物，地無寒暑，亦多山川仙草。又一洲水味，皆甘如飴酪，至良者也。
　　鳳麟洲在西海之中，地方千五百里，洲四面有弱遶之，鴻毛不浮，不可越也。洲上專多鳳麟，數萬為羣，並有山川池澤，及神草百種，亦饒仙家。煮鳳喙及麟角，合煎作膠，名之為集弦膠，或名之為連金泥。此膠能續弓弩斷弦，連已折之金，並連集，更打折，他處乃斷，此所集際，終不脫也。
　　聚窟洲在西海中，居申未之地。地方三千里，接崑崙十萬六千里，去岸二十四萬里。上有真仙靈官宮第，比門不可勝數。及有獅子辟邪，鑿齒天鹿，長牙銅頭鐵額之獸。洲上有大山，形似人鳥，因名之為人鳥山。山多大樹，與楓木相似，而枝葉氣香聞數百里，名之為反魂樹。叩其樹，樹亦能自作聲，聲如羣牛呴。聞之者，皆心震神駭。伐其木根心，於玉釜中煮取汁，更微火熟煎之，如黑飴狀，令可丸，名之為驚精香，或名之為震靈丸，或名之為反生香，或名之為震壇香，或名之為人鳥精，或名之為却死香，一種六名。斯靈物也，香氣聞數百里，死尸在地，聞氣乃活，不復須以熏死人而生也。
　　滄海島在北海中，地方二千里，去岸二十萬里。海四面遶島，各五千里，水皆滄色，謂之滄海也。島上專是大山，積石至多。八石芝、石腦、石桂英、流丹黃子之輩百許種，皆生於島。石服之長生。島中有紫石官室，九老仙都治處，仙官萬許人。
　　方丈在東海中央，東西岸相去正等，地方三千里。上專是羣龍所聚，有金玉之宮，三天司命所治處，羣仙不欲昇天者，皆在此洲受太玄生籙。仙家數萬，耕田種芝草，課計頃畝，如種稻狀。亦有玉石泉，上有九源丈人宮，主領天下水神，及龍蛟陰獸之物。
　　扶桑在東海之東岸，直上岸萬里，復得碧海，廣狹浩汗，與今萬海等。大水既不鹹苦，正作碧色，甘香味美。扶桑地方萬里，上有太帝太真東王所治處，多生林木，葉皆如桑。又有椹樹，長者數千丈，大二千餘圍，樹兩兩同根偶生，更相依倚，是以名為扶桑芝。仙人食其椹，體皆作金色。其樹雖大，其葉椹故如中夏無異，但味絕甘香耳。地生黃金、白玉、瓦石，狀仙人身，亦有長十丈者，亦有長五六尺者。
　　蓬丘，蓬萊山也。對大海東北岸，山周迴三千里，其外別有圓海遶山。圓海水正黑色，謂之溟海也。無風而洪波百丈，不可得往來。上有九炁丈人、九天真王宮，唯飛仙能有到其處耳。
　　崑陵，崑崙山也。在西海之崖申未地也。去咸陽四十上萬里。山高平地萬里，上方千里。形如仰甕，下狹上廣，故名之為崑崙。周匝弱水遶山，上有金城五所、玉樓十二所，流精之闕，光碧之堂，瓊華之室，紫翠密房，西王母之所治，眾仙所宗。上通璇璣九炁，流布帝王，玉衡品物，羣生希奇，出皆在於此，不可具記。
　　太上名山鼎於五方，鎮地理也；號天柱於岷城，象罔輔也。諸百川極深，水靈居之，其陰難到，故治無常處，非如丘陵而可得論。是以天地設位，因物象之宜，上聖觀方，緣形而著。爾乃處玄風於西北，坐王母於坤鄉。昆吾鎮於流澤，大桑植於碧津。離合天精，而光獸生於炎野；坎總眾陰，是以仙都宅于海島。艮位山方，蓬山填於寅丑，巽體元女，養巨木於長洲。高風鼓乎羣龍之位，暢靈人於遐丘。至妙玄深，幽神難盡，真仙隱宅，靈陵所在，六合之內，豈唯數處而已矣。此皆舉其標末耳。朔所見不博，未能宣通聖詞。昔曾聞之於得道者，說此十洲大丘靈阜，皆是真仙奧墟，神官所治。其餘山川萬端，並無復及此者也。堯時遣禹治洪水，經諸五嶽，使刻石識其里數高下。其字科斗書，非漢人所了也。今丈尺里數，皆是禹時書也。不但刻度五嶽，諸名山亦然。刻山之獨高處耳。今書處，是朔所具見，其王母所道諸靈藪，禹所不履，唯書於中夏之山石也。
　　魯女生，長樂人也。少好道，初服餌胡麻，及求絕穀八十餘年。日更少壯，色如桃花。一日能行三百里，走及麞鹿。傳世見之，二百餘年。後採藥於嵩高山，忽見一人坐磵上。女生叩頭，再拜稽首，乞長生之要。其人曰#2：我三天太上侍官者也。汝當得仙，故得見我。我將授汝寶文祕要，可以威制五嶽，役使眾靈。良久，乃以《五嶽真形圖》以與之，並告其施用節度。女生道成，一旦乘龍，與知交故人別，云入華山中。女去#3後復五十年，先相識者逢女生於華山廟前，乘白鹿，從玉女三十人，并令謝其鄉里親戚故人，甚分明也。說女生顏色更少。五嶽圖與王母訣，正同今得見於世間者，起由董仲舒，及女生二人得之。仲舒臨去，以傳樂巴。女生後以傳封君達。晉魏際，君達入玄丘山，臨去傳鄭氏。
　　弟子葛洪曰：夫至道無形，機妙難論。神仙之事，誠非小醜所宜緣尋。然世人不覩其門，皆謂之無。既見真驗，復不肯以語人。是以清濁乖律，香臭絕倫。若道士得祕聖之書，皆當杜於一人口者，則靈真之文，將墜於獨見，何緣得存流於百代乎。洪謂傳授但當必得其人耳。豈可都閉耶。自江東都無有此書，若鄭君復祕而不出，則斯文永翳也。昔曾以此白鄭君。鄭君曰：道書人皆有之。如三皇天文大字，及靈書至妙，修勤求慕，時或聞見。《五嶽真形圖》，自錄之首，吴越之人，無有得傳。將斯文之不出，文貴而不授乎。不審先生有此書與不。儻令魚目之珠，映於九陽之光；洿丘瓦石，蹔盻南和之肆。若遂仰瞻天真，則洪心堅愈深。鄭君曰：此書吾似有之。傳授禁重，不可妄泄，傳非其人，罪咎必至。凡道士輩，雖心希清正，而行多不備。不備則有慮，有慮則禍詣。亦何急令致禍之書，而為刀鋸乎。是以先流得之者，又不敢輕以授人，便自都絕，正如此耳。卿極有心，必能通玄暢昧，是故相告，且勿宣之。吾先受此書於青牛先生，自吾受圖以來，未傳一人。依仙科當付一人，乃得絕身棄跡耳。世上波波，不可復停，行當以此文與卿。復是一年許，七月閑夜，見呼告曰：吾方當去，可具素寫圖。洪乃齋盛祭受。今施用節度，皆出於鄭君也。鄭君說青牛先生，仙人封君達，本隴西人也。初服黃連五十餘年，入鳥鼠山，又於山中服練水銀百餘年。還鄉里，年如三十者。常乘青牛，故號青牛道士。行聞有疾殆死者，識與不識，便以腰間竹管中藥與服之，或為下鍼，應手皆愈。世多得其驗效，都不以姓字語人，人通識乘青牛為名耳。人間復二百餘年，入玄丘山中，不知所在。
　　青牛先生言：家有五嶽真形，一嶽各遣五神，來衛護圖書。所居山川近心者，山澤神又恒遣侍官防身營家，凶逆欲見傷害，皆反受其殃。辟除五兵五溫，可帶履鋒刃。又司人之姦穢，言人之不正。不正者禍身，姦穢者禍門。是以宜深忌慎。人有帶此文，及執持以履山林者，百山地源靈主，皆出境拜迎。尊貴圖信，鬼神猶執卑降之禮，何況凡人，而可慢惰哉。
　　鄭君言：在家一歲，輒一祭圖。令人居家富昌，宦身陽升，行來諧合，凶禍遠迸，求欲得願，長生延年。若山林獨處，可虧祭也。所以然者，山林幽寂，栖心無邪，又非酒殽所出，唯當恭而已矣。家居混雜，有婦女雞犬塵穢生於部界，惰慢出自言語，先或污濁神炁，或產乳堂宇。是故齋祭靈圖，以謝灾癘。以月建齋三日，又須夜半之時，出庭中，或密室中，西向，勿令人知#4。
　　昔黃帝遊觀六合，後造神靈，見東中西北四嶽，並有佐命之山，唯衡山峙立無輔，乃與昌宇、力牧、方明等，章祠三天太上，使命霍山、潛山為南嶽儲君，拜青城山為丈人，署廬山為使者，令總衡嶽以鼎鎮，舉德真而為主。儲君者，衡嶽之副君也。吴越人或霍山為嶽，其實非正也。
　　授圖祭文　鄭氏所出
　　某以胎生肉人，百官子孫，沉湎囂惡，流濁世務，運遇有幸，得奉大化，滌蕩穢俗，許以更始，修心慎違，希企靈真，夙夜馳競，不敢寧捨。昔以某年月日，歲在某處，受先師甲乙真形，按九都千明之科，許得傳授。謹按道法，當付良密。今有同志道士，某郡縣鄉里男生某甲，年如干歲，小心勤翼，必能宣啟靈化，敷正神炁。即以今年月，歃血誓書，授其真圖，委繒告盟，禁以不傳。天親同心，常相愛護，不得棄元崇末，要衒榮利。其五八大約，禍福所期，量己審人，任之處焉。謹清齋祭付，唯即一列，上達三天。
　　受圖祭文　鄭君所出
　　某本胎生肉人，枯骨子孫，生長濁世，染亂罪考，宿行積咎，禍高丘陵。天啟其衷，得聞聖化，心開改蹟，好生樂道，仰慕靈感，思求真應，庶蒙清蕩，以延性命，恒捨穢率善，願為種民，攅求遐年，當須天啟。登山履川，亦賴靈助，注心道門，不敢携貳，並仰貢方物，自輔信，及今即日，受五嶽真形，藏戢一己，與之終始。五八有期，永無中泄，傳授相親，愛護同氣，蠲齊榮辱，天科所祐，不敢慢惰，抵犯禁網。遵受法訣，封之于心。謹清齋告祭，以為其始。唯即一列，上達三天，章奏太上，除某三尸，登書生錄，刻題玉札，緘之絳府。五方靈嶽，各遣五神，千山百川，時差侍官，營守圖文，防護某身，使長生永存，壽延億千。
　　鮑氏佩施用
　　靚按黃帝橐籥五匱內真文云：此書是三天太上撰次所出。曾聞之於先達者，言西王母紫蘭宮屋，通畫此象。諸塘宮玉女仙人服衣，皆以此形畫之。昔遣中黃太一，以此圖下授名山隱逸有仙錄者，結約五八之年而傳也。自無運命之遇，莫見其篇目矣。如魯女生，山中受之，皆此類也。仙人云：道士佩此文，入山林川澤，所經諸靈神，皆出郊境奉迎焉。然五嶽各有所部，東方之山，則屬東嶽，其西嶽、南嶽、北嶽亦同。唯平地江河淮水，及中央之山陵，皆統中嶽之部也。諸入山採八石，石眾石腦，流丹流珠，飛節黃子，石髓桂英，及芝草諸神藥，自無五嶽佩之，此仙物終不可得也。欲佩之法，以青為繒，或用白為繒，盛以紫囊，或帶之頭上，或帶之心前，或肘後。山無大小，皆有靈神。神來形見，自稱某山某中來迎拜也。是太上真人以為所使，策文五嶽衛此圖書。如今世人，敬監司之章節狀，所以丘山之神而來拜謁也。受付之法，限之四十年一傳，歃血委暫而約。人有此文在家者，五嶽君各遣五神來奉衛圖文。所居山川源澤諸靈，各遣侍人營護子耳。他人憎嫉謀議，口舌凶逆賊害，及縣官擊子者，五嶽所衛二十五神，及山川侍官，即白所居之部嶽君。嶽君即使鬼物反害，彼人自中也。奉之者，不可不正身清神。若行邪亂慢，不尊所受，忽賤靈信，輕侮宗末者，禍至滅家，不可不慎。入山無真形，則眾精壞人。採藥不得真形，則羣靈蔽之。為道士不得真形，則魂氣不定，三尸亂干。術士不得此文，皆不成就。但有此文以佩身，仍足彌綸眾神，橫行天地。在家則神人奉衛，入山則群靈奉迎。採藥服芝草，則真仙營護。經疫遇害，則灾自滅。爾乃虛往實來，真驗禍福。將有道者，其祕而尊焉。
　　漢元封元年西王母授孝武皇帝。
　　太上真仙授仙人長樂魯女生。
　　五嶽圖序　東方朔所出
　　五嶽真形者，山水之象也。盤曲迴轉陵阜，形勢高下參差，長短捲舒，波流似於奮筆，鋒芒暢乎嶺崿。雲林玄黃，有如書字之狀。是以天真道君，下觀規矩，擬縱趣向，因如字韻，隨形而名山。子有東嶽形，令人神安命延，存身長久，入山履川，百芝自聚。子有南嶽形，五溫不加，辟除火光，謀惡我者，反還自傷。子有中嶽形，所向唯利，致財巨億，願願尅合，不勞身力。子有西嶽形，消辟五兵，入刃不傷，山川名神，尊奉司迎。子有北嶽形，入水却灾，百毒滅伏，役使蛟龍，長享福祿。子盡有五嶽形，橫天縱地，彌綸四方，見我懽悅，人神攸同。昔黃帝徵師諸侯，與蚩尤戰於涿鹿之野，遂擒之。諸侯咸宗為天子，代神農氏，是為黃帝。天下#5有不順者，從而征之，破山通道，未嘗寧居。東至于海，登太山及岱宗；西至崆峒，登雞頭；南至于江，登熊湘；北逐蟬粥金符釜山，而邑于涿鹿之阿。遷徙往來，無有常處。察四嶽並有佐命之山，而南嶽獨孤峙而無輔。乃章祠三天太上道君，命霍山、濳山為儲君。奏可。帝乃自造山，躬寫形像，連五圖之後。又命拜青城為丈人，署廬山為使者。形皆以次相續，此適始於黃帝耳。
　　東嶽泰山君，領群神五千九百人，主治死生，百鬼之主帥也。血食廟祠，宗伯者也。俗世所奉鬼祠邪精之神，而死者皆歸泰山，受罪考焉。諸得佩五嶽形，入經山林，及詣泰山，君及諸山川百神，皆出境迎拜子也。泰山君服青袍，戴蒼碧七稱之冠，佩通陽太朔之印，乘青龍，從群官來迎子。
　　南嶽衡山君，領仙官七萬七百人。入諸南嶽，所部山川神皆出迎。南嶽君服朱光之袍，九丹日精之冠，佩夜光天真之印，乘赤龍，從群官來迎子。
　　中嶽嵩山君，領仙官玉女三萬人。入諸山，是中嶽所部名靈，皆來迎。中嶽君服黃素之袍，戴黃玉太乙之冠，佩神宗陽和之印，乘黃龍，從群官而迎也。中嶽是五土之主，善敬之。太上常用三天真人有德望者以居之。
　　西嶽華山君，領仙人玉女四千一百人。道士入其所部之山川，神並來迎。華山君身服白素之袍，冠太初九流之冠，佩開天通真之印，乘白龍而來迎子。
　　北嶽恒山君，領仙人玉女七千人。其入所部之山川，神皆來迎。北嶽君服玄流之袍，冠太真冥靈之冠，佩長津悟真之印，乘黑龍而來迎子。
　　青城丈人，黃帝所命也，主地仙人，是五嶽之上司，以總群官也。丈人領仙官萬人，道士入其山者，丈人服朱光之袍，戴蓋天之冠，佩三庭之印，乘科車，從眾靈而來迎子。
　　廬山使者，黃帝所命，秩比御史，主總仙官之位，蓋五嶽之監司。道士入其山者，使者服朱绯之，戴平華之冠，佩三天真形之印，而來迎子。亦乘科車，從以眾靈。
　　霍山南嶽儲君，黃帝所命，衡嶽之副主也。領群靈三萬人，上調和氣，下拯黎民，關校眾仙，制命水神，是峻驗之府，而為諸靈之所順也。道士入其境，儲君服青錦之袍，戴啟明之冠，佩道君之玉策，而來迎子。或乘科車，或駕龍虎。
　　濳山儲君，黃帝所命，為衡嶽儲貳，時叅政事，令職似輔佐者也。入其山，濳君服紫光繡衣，戴叅靈之冠，佩朱官之印，乘赤虬之車，而來迎子。諸佐命山君，並輔弼嶽君，預於位政。道士入其山，佐命服朱袍，戴仙華之冠，佩太上真形之#6章，而來迎子，所乘無常。
　　東方朔言：古畫五嶽真形首目者，乃是神農前世，太上八會群方飛天之書法，殆鳥跡之先代也。自不得仙人譯注顯出，終不可知也。凡道士欲佩圖進取山象，及書古文卷畢，以此題外面，然後盛之帶符。當得正月建寅，齋七日。齋中寫白訖，醮如傳授法，但易章中自說辭旨，隨人也。凡寫書，皆燒香於左右。
　　五嶽真形圖序論竟
　　#1績：原作「續」，據前后文義改。
　　#2曰：原作「田」，據前后文義改。
　　#3「去」字據文義補。
　　#4「知」字據文義補。
　　#5天下：原作「天子」，據《洞玄靈寶五嶽古本真形圖》改。
　　#6「之」字據《洞玄靈寶五嶽古本真形圖》補。