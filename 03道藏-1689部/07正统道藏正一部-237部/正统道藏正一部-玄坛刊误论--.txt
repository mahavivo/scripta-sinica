玄壇刊誤論
　　經名：玄壇刊誤論。原題賬若海集。一卷。底本出處：《正統道藏》正一部。
　　玄壇刊誤論
　　悟微子張若海集
　　悟微子世叅簪褐，業在焚修，三洞齋科，誠為己任，因循而已。踳駮有疑，未遇通人，無所質正。一日，有霓襟雲帔者，云自天台四明而來，容止粹和，瞻視端肅，不言姓氏，稱雲光先生，誠方外逍遙之人也。儒釋該通，仍精三洞科教，由是捨策憩止，獲與之遊，且曰咸洛江湖、甌閩隴蜀、仙壇靈嶽，皆得徧遊。每見齋醮舊儀，不免倒置，子之習誤，能服義而改之乎？悟微子曰：小人顓愚，欣聞良訓，稽首作禮，幸得摳衣。凡蒙指疵，書諸紳帶，其玄壇謬誤，有二十品目，實前賢未曾商榷，輒思流行，奉三天之法者目之曰：《玄壇刊誤論》，無或執迷而違義也。
　　論入靖品第一
　　雲光先生曰：凡修齋，三日前，道士入齋堂靖室，澡雪襟神，止息妄念，不履殗穢，不聽笙歌，端然一心，唯在齋法而已。今之道士預於齋官者，能孤潔無雜，常自默朝，造次昇壇，固無觸穢，猶於教法，須示規繩，雖云道德內充，亦在威儀外備，而苟非此輩，寧兔混淆，豈可旦在塵埃，暮登陛級，俾其自省，汝意安乎。若宮觀之中，不能三日，或一日、二日亦可也。俗家修設，一晝夜入精，其義且通。悟微子稽首曰：敬聞命矣。
　　重論入靖品第二
　　悟微子白先生曰：入靖之事，近多因循，苟能至誠，豈在預事。雲光先生曰：此乃庸俗道士欺謾庸俗之夫，非通論也。假如國家有事郊廟，其齋官太常卿，上至太尉，並散齋四日，致齋三日，受戒誓後，不吊喪問疾，不作樂，不判刑殺文書，不行刑罰，不親穢事，不入妻妾之房。祭前一夜，都省鑠宿，明日御史清道。其所往郊廟之路，金吾司勒地界，禁斷師僧、孝子、喪車，不許觸污齋官，有瀆尊神也，況三清上聖乎？悟微子曰：若在官宅，即然。若在宮觀，道士各居靖室，豈俟齋時，方更入靖，得無自鄙耶？先生曰：不然。道士所居靖室，是寢止之室，非入靖朝真之室。今宮觀有精思堂、凝神堂、思微堂、存真堂者，即是入靖之所也。若就所居之室，即精思諸堂復設何用？悟微子曰：誠哉斯言，爾後敢不依禀。
　　論說戒署職品第三
　　雲光先生曰：說戒署職修齋前，若入靖三日，即於初日戒誓。若入靖一日，即於其日清旦戒誓。集道眾於法堂，玄中法師前啟靈寶自然朝，高功法師即宣揚戒誓，各令淨心，專於齋事，秉持教戒之旨也。然後署六職，各供其職，不得有闕。說戒署職畢，即監齋宣職狀後牓白於齋堂中是也。今睹修齋道士，當日齋集至夜，自玄中法師前，齋主投詞，法師關告後，便昇壇行事。至重謝後，卻轉洞案，說戒署職，此乃先行其事，然後署職，何倒錯之甚也。悟微子載詳斯禮，始覺前科之非，而今而後，得以遵行。
　　重論說戒事品第四
　　悟微子屏肅，重白先生曰：今之重謝後說戒，其來久矣，一旦改革，豈有說乎？先生曰：是何言歟，是何言歟，事之不經，何必襲舊，復坐，吾語汝。夫朝真之科，與國家禋祀禮同，而香蔬般醴有異。享前七日，太尉於都省集齋官戒誓，云某月某日有事，于某廟各揚其職，不供其事，國有常刑，苟致闕遺，祭後舉罰。未聞徹祭之後，方補齋官也。今道士登壇重謝後，是行一朝法事畢也，特地卻重說戒，聽其戒詞，又非齋意。自說初入道披度，戒文次第乖違，庠序顛倒，良由昔人不能刊改，按用謬科，致使後來承此誤本。雖云道門高德曾經校勘，吾弗信也。一如王侯命官，豈可蒞事後方受簡牒。子但質於通論，必有尚理者，為吾攘臂也。悟微子聞義，方悟前非。
　　論發鑪品第五
　　雲光先生曰：發鑪者，即高功法師對三清秉鑪，關啟修齋之旨也。其詞云：无上玄元始三炁、无極大道、元始天尊、太上大道君、太上老君、自然玉陛下，然後云：臣今奉為大道弟子某官姓名，為某事修某齋，此乃法師面覿元皇之祖也，以上更無上於三清也，故不兼稱諸聖矣。今之修齋道士，稱無上三天玄元始三炁、太上老君，召出臣身中三五功曹、左右官使者，是令老君召出身中神也。又云當召此間土地，速出嚴裝關啟，臣今所為某人修某齋者，且法象三天，建立壇級，法師升壇，已在三天之上，對御啟奏之次，豈合方仗身神，喚召土地，證明功德，大不可也。未審土地之神，得上三清之壇否？兼云嚴裝，猶慮祕露也，真可笑哉。況道士受法籙者，九州社令一階尚不許入神廟，恐與鬼神不安。今召土地之神，登三清之壇，俾其何以安處？假如人臣朝對次，或令從者，喚街吏市，胥預丹墀，證明功業，其可耶？其不可耶？悟微子鞠躬禀聽，慙汗沾渙，不知昔人之誤也。
　　論方懺品第六
　　雲光先生曰：法師上十方香，是先降十方真炁，自下昇上，然後到上清至尊前。凡對三清啟奏，不兼稱諸天尊號者，所以尊三清而已，乃是土無二王，尊無二上者也。今之修齋者，宣詞及三上香後，卻禮十方，兼之懺謝，此又非也無是。入靖時，道士以靈寶自然朝為諸齋之祖。諸齋法出洞玄靈寶部，所以為齋之祖也。
　　禮十方靈寶天尊，或兼懺謝，不在壇上，而在法堂也。其懺文，或以紙書，或以板札，安於十方香几前，不宜輒朝次宣讀，禱祝下方天尊也。而又更禮日月星宿、五嶽洞府、三河四海、九江水帝，及上方下方，並經寶等，亦有懺文，謂之二十方也。更向其中穿鑿，凡唱禮，禮東方九拜，南方三拜，西方七拜，北方五拜，四維各三拜，上方三十二拜，下方二十四拜，此不軌之甚也。十方天尊與日月星辰，於三清前，猶可庶幾，五嶽水府之神，大不穩便也。五嶽又不禮海外五嶽，局見之甚也。假如人臣對君，有事啟奏，或有關宰臣者，須候退朝巡廳，詣宅啟白，豈可輒於對揚之次，迴首啟白宰相也。夫三清即帝也，十方天尊即臣也，天上人間，尊卑無異，宣讀方懺，於理未安。悟微子退思其言，高卑甚當，敢不遵聽也。
　　論去繁就簡品第七
　　悟微子白先生曰：方懺之言，既已聞義，但行之斯久，人其從之乎？先生曰：禮主於敬，不尚於繁，方懺之文，後人所述，雖詞華典贍，首露周旋，豈令其上聖徘徊，待聽下方祈懺，非所宜也。昔者，季文子祭，繼之以燭，有司跛倚以臨祭，雖有莊敬之心，亦已怠矣。他日，子路預祭，始質明而祭，晏朝而退。孔子嘆曰：孰謂由也不知禮乎？此即多其簡敬也。今開三日道場，凡有十一朝法事，至於方懺，尚占九朝。齋主齋官，久立行事，跛倚壇席，其何以堪。但書懺文，一讀而已，不猶愈乎。悟微子再白先生曰：或於九朝之中，每朝均讀可乎？先生曰：必不得已，須要宣文，即三日九朝之中，於重謝退朝之後，宣讀三兩遍亦可，只須更換懺文，不可三日之內，重讀舊文也。既不賒延法席，又不勞怠齋官，推此而行，有何不可？且禮非從天降，非從地出，酌人情而已，苟繁略有節，誰謂不然。悟微子拜手謝曰：從事於斯也。
　　論禮拜品第八
　　雲光先生曰：恭默心拜，不更煩文，凡屈伸跪起，內以心敬，外以形恭，內外相應，亦謂五體投地也。稽首者，一拜額至地。頓首者，亦是一拜，以頭頓地也。再拜者，兩拜也。通云稽首、頓首、再拜者，是四拜也。誠惶誠恐者，即是握簡曲躬，跼地兩過，捧簡長跪。少頃，又跼地兩過而止是也。今之修齋者，皆云誠惶誠恐、稽首、頓首、再拜，卻只禮三拜，應數而已。故無首體投地之敬，遞相倣此，於禮甚虧。悟微子曰：而今而後，奉而行之。
　　論轉經品第九
　　雲光先生曰：夫經者，太上所說，人之所禀持，或修之於身，或修之於國，此乃奉經之旨也。凡修齋轉經，本在法堂內，法堂即官觀正殿，後有說法堂，中列經寶，左列玄中法師，右列天師。若在宮宅，即對壇場後鋪設，供養三寶，便為法堂也左右列師子座兩所。每登壇退朝，即高功法師與齋官於堂開啟經文畢，即都講與侍經昇座，演暢經義，開示未悟也。故《侍經簡文》云：衛師子之兩座，即其旨也。今之修齋者，每朝奏罷，卻於壇上唱禮轉經，甚無謂也。又開經前有咒誦，是法師存思密念而已。今道眾不候法師存念下次，輒便厲聲朗誦，不其乖乎。悟微子謹佩良訓，不敢失墜。
　　論勑壇品第十
　　雲光先生曰：勑壇者，本是勑水也，降五方五龍真氣之水，解除殗穢也。在宮觀靈壇、神仙福地，即勿用禁勑，自有靈官護衛，何邪穢之解袚？所慮營備齋物，及人物往來，惹諸穢氣，或須行解也。若在宮宅修齋，即宜全行解禁法事，但請降五方五童君真氣是也。今之修齋者，須云東方青童君身長九千萬丈，從官九千萬人南西北方，皆法方氣又何勞定其長短，拘其人數也。又云飛仙神仙、日月星宿、三河四海，兵馬各億萬騎，又何多也。尺云可蓋屋三重，遠壇三匝，何三清玄壇，既設臨時，方役靈官蓋屋也。又云上張天羅，下布地網，何三清壇上，更張羅網也。鄙猥之語，爾其去之。悟微子豁然，拜手禀命也。
　　論醮壇品第十一
　　雲光先生曰：醮者，祭之別名也。肉食謂之祭，禴食謂之醮。凡修齋，上至三清上境，次乃十極諸真，下及五帝三官、神仙靈官之屬。三日三夜，香燈旛花，列位供養，何散齋之日，而又用酒醮靈官也。若行之於未散之前，且爽尊卑之禮；行之於既散之後，又妨導從之儀。天真既預於齋饈，靈官豈須於酒醮，但於散席之旦，就靈官位，供養醮饌茶湯即是也。通鑒之士，無或致疑。悟微子曰：以酒為醮，行之既久，頓廢可乎？先生曰：若單設醮席，自有科儀，與齋法本殊，不用酒脯，又何嫌也。然齋壇靈官三日，受香飯之供，豈宜不隨軒駕，遲留破齋，求之俗人，尚猶不可，所務允當，勿信凡庸。悟微子受教，永永禀佩。
　　論三畫四夜品第十二
　　雲光先生曰：凡修齋，云九時行道者，三晝四夜也。兼言功拜表，都十一朝也。九朝，即第一夜，至明日五更及齋時，第二、第三日，各是三朝，凡九朝也。至第三夜一朝，號言功法事。至第四日五更，為拜表荷恩法事，共十一朝也。今修齋者，行十一朝法事，又都不分別言功、荷恩之禮，至第四日，又讀無上齋詞，云表白散齋，此乃十二朝也，何重疊之甚乎？悟微子曰：小子鄙懵不知，仰荷開示。
　　論唱道及登壇品第十三
　　雲光先生曰：凡修齋逐朝，登壇之前，法師與官班立於玄中法師前，高功法師啟白後，都講唱：道場眾等，人各運心，歸命三寶，讚詠行道。其所唱云人各運心者，即是令法師齋官，運心玄極，注想宸嚴，旨在默念冥思，且非齊聲競念也。今之修齋者，不原都講所唱之理，不依注想運心之規，厲其音聲，念其功德，至於聖真品位罔間尊卑。而又每登靈壇，元自地戶昇旋，行至上級，朝退即自天門降之。今之齋者，昇自地戶，降自地戶，了不履於天門，不唯靈官所誅，抑乃識者所誚。悟微子稽首，謹佩明言。
　　論齋粥前後誦念品第十四
　　雲光先生曰：凡登堂赴坐，或齋或粥之前，先行淨，後行香。然舒巾畢，供物。至都講聲磬者三，法師默念出生咒畢，復聲磬二次，乃齋也。齋畢，又聲磬三。都講昤為諸讚，及迴向功德。讚畢，即齋官起也。今之修齋者，於齋粥後，又念功德，上至三清上尊，次及五帝、三官、真仙、神仙、靈官之屬，抑又過也。且齋官每登壇朝奏，莫不俯仰兢兢，衣冠濟濟，對䙌宸極，尚慮虧儀，豈可於端坐飽食之間，念上聖天真之號，仍云念斯功德，回福齋家，即不知晝夜朝修，功德何在，須俟飽妖，復念聖真，唯知戰彼釋徒，罔畏掇其天譴。悟微子頓覺前誤，俯伏謝之。
　　論齋主心詞品第十五
　　雲光先生曰：凡修齋一晝兩夜，或三晝三夜，或七晝七夜，並須詞文逐日更換，在齋意即不殊，於詞言須各別，不可遍遍宣讀元上詞文也。初建齋，一詞述其大綱，所為意度，未可便有祈禱也；次一詞，方露禱祈意旨；末一詞，首謝浼黷聖聽，及荷恩之旨也。今之修齋者，不計日數，即執一文，重重宣揚，得不撓於聽覽也。譬如世之帝王，臣下有事謄奏，或一表再表，只用舊詞可乎？比之一人，尚猶未可，論及三寶，其何以安？悟微子扣頭作禮，誓禀明訓。
　　論教化法式品第十六
　　雲光先生曰：教化法式，聖人之垂範者也。教者，教也；化者，變也。謂敷弘太上之教，廣變人天之化，教化既布，即有法式。謂軌則制度也法式既立，即有科律。律以檢行科律既立，即有禁戒。戒以檢心禁戒既立，即有威儀。有威可畏，有儀可象威儀既備，即俯仰進止，庠序雅步，存真念道，登壇朝奏，禮拜稽首，動無虧闕，方合教化法式也。且夫弘妙有之教，合虛無之理，豈可不稽典誥，而肆胸襟也哉。悟微子頓首禀命。
　　論凡修齋用樂品第十七
　　雲光先生曰：凡修齋行道，謂之朝禮，禮既行矣，樂亦備焉。夫樂奏之圓丘，天神降奏之，方澤地祇昇，鼓之以和八風，播之以正四序。行禮作樂者，所以通天地而交神明也。謹按仙書，玉京山諸天仙聖眾，奏鈞天廣樂，鼓雲璈，吹赤簫，鸞歌鳳舞，霓幢羽葆，燃香捧花，步虛讚詠，旋遶天尊，即其事也。今之郊廟登歌，皆述祖宗之德，別無他詞。若以尋常之詞，不可揚于王庭也，而況玉皇上帝之前乎？悟微子曰：今之殿庭，廣陳雜樂，巴歌渝舞，悉參其問，即人間小詩，安得不播於步虛哉？先生曰：帝王宴旱臣，號曰示慈惠，尚有觀優之樂，巴歌下節，悉可敷陳，若郊廟之詞，無非典雅，豈容鄙猥，預於登歌，何況上帝天真之前，而用凡俗之語，斯不然也。悟微子聞義而退。
　　論露壇品第十八
　　悟微子白先生曰：壇上施屋，號日眾妙臺，亦號虛皇臺，廣成杜先生論之備矣。然古者宮觀，皆是露壇，今之國家四郊，亦是露壇。雖有改張，曲不合古，請垂開示。先生曰：杜公之論，吾無間然。但國家諸壇，祭享有時，雨霑失容，其禮即廢。今之宮觀，本為眾人或力辨建修，遇雨而廢，即於齋主，豈不重勞，但能精誠上通，何患重簷所障。露之與蓋，兩不相妨。悟微子審聞斯言，誠吾心也。
　　論坐立功德品第十九
　　悟微子白先生曰：今之宮觀，三尊同殿而坐，乃至三官、五帝，悉皆塑坐，若並令侍立，其義可乎？先生曰：坐立之儀，不難辯白。宮觀之內，各有院宇。譬如人世帝王，自有正寢，三公四相，各有廳事。至於百執事，皆守司存，既非趨朝，何必拱立。若當臨軒之日，列班而趨，豈容宰相、三公，相向而坐。五n 所謂坐立之儀，不難辨白，正在斯乎。但以宮觀之間，木雕泥塑臨時坐立，不可改更，若是繪畫，一壇功德，並宜立侍，即尊卑之禮，有吋人情。悟微子稽首聞命。
　　論齋宴儀品第二十
　　悟微子白先生曰：今之帝王宴會，百執事皆得預坐。安有三清齋席，須令拱立乎？先生曰：人世趨朝，司儀辨等，與夫朝拜三清之禮，其事正同，此謂朝也，非謂宴也。既設齋饌，即退朝就食，又何所妨。但三尊前，不得不侍立也。質於通鑒，方諒斯言。悟微子默然而退。或謂悟微子曰：齋醮之儀，相傳已久，今之駁雜，雅合是非，但慮浮淺之夫、鄙猥之輩，尚執妄說，不信格言，其如眾口因循，久安舛誤，吾子所禀，殆難行乎？答曰：吾得之於通方道人，質之於博學君子，既曰允當，豈恤人言，苟上合於天真，又何憂於俗論，幸希玄鑒，無致詆訶。時天福八年上元日，於長沙紫極宮寫札，傳於同道，庶幾刊誤，免貽議於識者，開吾徒蒙恡也。
　　玄壇刊誤論竟