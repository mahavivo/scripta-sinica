雨暘氣候親機
　　經名：雨暘氣候親機。撰者不詳。一卷。底本出處：《正統道藏》正一部。
　　雨暘氣候親機
　　太陽
　　日未出，先拂晨於東方日出處，驗之。黑雲如雞卵，如旗山，陣烏罣罳，龍頭蛇魚，靈芝牡丹，並應當日未申時有雷雨。或紫黑雲穿貫日，及在日上下，並應當日。若黑雲如魚鱗，主有風，三日後方應雷雨。
　　太陰
　　月色紅明日大雷雨，色青赤，應明日有圓光，大如車輪者。明日大風，三日後方應，外有白雲結成圓光，不甚明，日亦大風。
　　天罡
　　罡星二紅色搖動，雷雨。青色搖動，明日大煞伐。星上若起白雲，明日大雷。星上若起黃雲，炁貫文曲星，大雷雨。雲炁罩上，或有白雲自斗中出，明日大雷雨，應未時。白光恬靜，明日决無。
　　北斗
　　白雲遮斗，明日大變，應未申。或斗上下有雲，如魚鱗，明日亦變。白雲罩二星三星，明日大雷雨。斗中有雲炁如水波，白色，明日大風。斗中上有雲如亂絮，止有風。斗下有黑雲擁上者，當夜風雨生。斗下斗口有紫黑炁，三日後有雷雨。青色，應木日。紅赤色，應火日，餘日雲霞同。如黃雲貫斗，不過三日大雨。白雲炁貫斗，亦在三日內雨。黑雲炁貫斗，立有風雨。斗下有閃電，過斗及斗口，當夜有雨。
　　龍炁
　　拂晨東方，看有五色炁如線，過西者，當日風雨，致雲興霧。在中天而止者，三日應。晚日沒，有五色炁，界過東方者，三日應。
　　白虎
　　早起，東方有白炁，近太陽不甚遠，此乃自寅出，申巳時隨日，則未申時隨日，應酉戌時有雷雨。
　　河炁
　　有黑雲成塊大者，有風。其形如猪，渡河黑雲如爛絮、枯木，若霞，或遮太陰，或在月下上，應明日雷雨。白雲如綿絮，小雨。鱗而自南至北者，明日南風，至別方，同在日落後，驗之。
　　雷牌
　　拂晨看南方，有黑雲最高者，是謂之雷信。明日巳午時，至中天而散去，應未申時，東方。雲頭高，東方，至餘皆同。
　　欻火出神霄發號令，當日酉時，烈風震雷，大雨如注，風沙拔木。
　　欽火下水府開旗發號令，申酉現，當夜子時發，次日雷雨霶，陸地波流。
　　欻火出司日初昇，黑雲如鷄頭，如旗山，陣烏罣罳，龍頭蛇魚，靈芝牡丹，未申時雷雨。如魚鱗，止有風。
　　欻火駕衝，巳午時出，未時雷雨。未時見，申酉時應。
　　欻火會金虎，帶雷殺出遊，來日未申時大風雷雨，誅人畜伐廟，天昏地黑，飛沙拔木。掩日不開，當日雷雨。
　　欻火會金虎出遊，巳出午應，申出酉應，狂風驟雨。乾上出，有誅伐。巽艮坤入，無震。坎，雷電雨可畏。離兌入，善。
　　欻火出遊，未申時，雷雨大作，陸地波流。
　　欻火帶白虎出遊，來日早，申時，雷雨大作。
　　欻火會雷霆大煞，名赤鷄紫鵝，未初雷電大作，折木誅人，驟雨傾盆。
　　雷司化水，頃刻雷電大作，霖雨傾盆。
　　欻火號令雷部諸煞聽命，未申時，狂風飛沙走石，雷電大作，大雨，伐廟邪，拔樹，天昏地黑。　
　　欻火遣金虎傳令，巳午日有暈，外有雲形如龍蛇，三日內雷雨大作，東南方必伐廟邪，誅兇惡之人。
　　欻火與太乙交會今，日現，來日狂風驟雨，誅人伐廟，拔樹。
　　欻火躔舍，或成段，或如布幕，去千萬丈，大旱狂風。如此後閉日，未申雷雨。掩日，雲帶望巽方，擊人伐精。
　　微烏現進，又名赤鼠遊城，五六日，南方，如此夜天河中無雲，久旱極，不可祈禱，天數也。
　　金火大殺會戰，未時，雷雨大作，大震誅妖，折木狂風，冬月大雪，無雲有雷聲。
　　北斗都水使者出遊，風雨大作，遍濟通流。但有北斗在近，或天河近，二更時，前後應。
　　九斗陽芒，火鈴將軍擲火，同赤鼠，五六七月壬子至丁巳六日內，有雲炁如此，旱，類不可祈禱。
　　乾精大煞黑龍，如雲，魚雙行度巽，三日內風雨大作，轟雷掣電，誅妖亞心，伐畜人。
　　冬雪，雷神出遊申酉戌亥子丑方，現朔風大雪，四方現形多，則有雷電。
　　辛君出遊，金虎大煞，四方無雲。而忽有黑雲，如龍蛇，或閉月，來日未申時，雷雨。三處來掩月，伐廟誅人。
　　子丑，夜現掩月，雪凍。夏秋，風雲雷雨電，蟲蝗，人遭劫。春三月，如電蛇多者，六七月風雨多。
　　辛君與使者出遊，來日未申時，雷震霹靂風雨大作，誅邪伐木。
　　辛君會雷霆大煞遊宮，黑雲如龍蛇入月，自艮來，狂風驟雨伐木誅妖，此方人民多灾。
　　金虎大煞至宮，春當時風雨。夏秋，明日未申時，雷雨。暈多，擊伐。
　　辛君遊月宮，黑雲如蛇，自兌入，三日大雨。
　　使者領大雷五雷使者出遊，即使者與五炁雷公也。來日未申時，雷雨大作。
　　使者會北斗都水使者，來日未申戌亥時，大雷，伐樹誅邪，擊人畜殺伐。
　　使者令天罡趕煞，一二日雷雨大作。
　　白炁風伯朝斗，來日，刮地狂風，飛沙走石，雷雨。
　　使者會雷師出遊，來日，狂風大雨，霹靂誅妖。
　　使者會都水水晶，來日，必主雷雨。
　　都水使者出遊，來日未申時，大雨作。
　　紫微察訪人，三日內，必主有雨。
　　天罡會太乙，七日內大雨，陸地成河，霹靂，伐廟誅精，擊人畜。
　　太乙交宫，黑炁如雲，遍來朝斗，黑雲蔽斗，當夜雨。開了，來日未申時，雨，大風雷。如霧沖斗口，亦同。
　　青色光芒，九九，旱數，不可祈禱，蟲蝗大發，光長。
　　使者如黑豬，過河或成陣，來日未申時，大雷雨。如天河中聲如風響，名使者捲水，來日大雨，平地波流。
　　欻火展翅，當日申酉時，雷雨大作。
　　諸雷炁候
　　天雷巽上起，鬼門上震。又其聲隱，霹靂雷惟一聲入地，此是天雷發撼。
　　欻火降其雲，如鳳翅，或鱗，並現青雲之上，至中天方黑，或申日落山時，現雲。
　　神雷降則嗚于東。
　　巽雷降，其雲自東，或巽”或南，平如一字。或光，或黑，至中天則風雨大作。或黑在中天一字，白雲在巽，則不雨。
　　水雷降，其雲向上，出黑雲，或青雲出，水波樣，如此則風雨立至。
　　太歲雷降，其雲一色極黑，一邊略些白雲，光彩如筆鋒。移時暴雷迅風作也。
　　社令雷降，其雲黯黑似淡黑，蕾買中出粉白雲如畫，若值天晴雨，此雲現，或雨陰現，皆有大風雨，作七日，來復定局。
　　虛宿甲子，庚子胃，庚辰翌，壬午角，癸未亢，乙酉房，庚寅畢，癸卯井，癸亥璧。
　　奎宿甲子，癸未尾，庚寅室，壬辰奎，庚子鬼，庚戌心，壬子箕，癸丑斗，乙卯女。
　　畢宿甲子，庚午星，壬申翌，癸酉軫，乙亥亢，庚寅胃，癸丑危，庚申畢，壬戌參。
　　鬼宿甲子，癸酉房，庚辰虛，壬午室，　庚寅參，庚子氏，壬寅心，癸卯尾，庚申奎。
　　翌宿甲子，乙丑斡，庚辰奎，癸未昴，
　　癸卯女，庚戌胃，壬子畢，癸亥張。
　　氏宿甲子，庚午斗，壬辰虛，庚辰畢，
　　庚寅角，壬辰氏，癸巳房，乙未尾，庚戌參，癸丑柳。
　　箕宿甲子，庚午室，癸巳斗，庚子奎，
　　壬寅胃，庚戌星，庚申箕，壬戌斗，癸丑女。
　　寅乙波濤庚午火，辰寅興浪己庚同。巳如逢癸炎光發，午未陽壬癸在通。
　　申上過庚陰半古，房星貲室四番紅。傾河畢貲奎婁璧，翌斡亢箕斗化龍。
　　妙洞引
　　妙洞隱顯運龍韜，且會東來黑炁高。雲陣開來開復合，晚西重隱闇籠袍。
　　須知淡色相同晚，水炁重更始見遭。陽炁闔機開合顯，如箕如首氣雄豪。
　　或男或女兼牛畜，不免加兵碎莫逃。怒氣黑紅兼叱咤，細明此理便堅牢。
　　北斗自上烏飛下，三沒餘存四示曹。妙甚二存蒙彩上，上存下沒小風騷。
　　陽家纔退西鄰北，未二條三或二操。直上中衢斯是敵，東西輪逼腳迢迢。
　　雲仍如堵高來半，暗合乾坤也遇淘。包了畢箕名吐舌，年方癸丑黑猿號。
　　黑猿頭上逢雙品，西南東行又戰鏖。先著緋黃後披皂，宣龍子字曰班鱉。
　　初初真學纔斯記，更把靈樞辨唧嘈。
　　先天－炁雷霆玉章
　　夫天禀星象，地推五行，列二十八宿之縱橫，有三百六雷之造化。高明上覆日月星辰，潛沉下載風雨龍神。歲君之旱，各有分野。天炁下降，地炁未升，而先有雨天之至旱。六九之旬，日光未升，日炁未動，而先有雨號曰旱魃之神，故乃天主旱也。非運動身中之造化而合天地之造化，何得而雨也。太陽者，乃欻火之神也。太陰者，乃都督猛吏之神也。又有都水炎司者，亦存其章矣。若非斡旋，不得報應。
　　雷首欽火律令君，號曰白虎大煞神。有日若或此煞現，金剛犯著也成塵。
　　日傍黑炁如龍現，定是須臾風雨興。東升西入雲貫日，戌亥未申雨作霖。
　　赤鷄紫鵝在其中，重則當日雷電沖。狂風折木誅精怪，霹靂威聲遍太空。
　　天旱之年看雨師，雨師立腳重如山。頃刻之間雷雨作，黑雲未雨密虹生。
　　未申風雨定誅怪，伐壇破廟震雷轟。烏猪吐火有電神，未申風雨及誅精。
　　重則雷霆轟霹靂，冬九十月雪霜凝。夏月南方雲似火，嵯峨耿耿直沖天。
　　又無雲炁入天河，九九之旱天數然。甲申丙子陰霜現，到此方知小雨天。
　　亥子之間肅靜觀，黑牛半夜把河穿。更看烏雲貫斗月，此時風雨遍山川。
　　六甲晴空天主旱，壬子丁巳赤龍現。仰看天河星斗稀，旱數當時雨難見。
　　清晨若被烏雲蔽，黑翻皂蠢不堪聲。未申風雨雷霹靂，伐壇破廟更誅精。
　　巳午日暈龍蛇現，第三風雨迅雷嗚。東南方上誅人鬼，古木惡廟不留停。
　　太陰西沒度巽方，獨行明日生風雨。雷電飛空定伐人，更課六畜妖邪鬼。
　　或是雙行度巽方，號曰乾精大煞神。定主第三風雨至，轟雷殺伐震乾坤。
　　烏衣如霞日不光，或如幙布千萬丈。號曰關伯天地驚，未申雷雨及風狂。
　　日在青天雲又侵，龍行紅暈照乾坤。忽然離去數十丈，又有一輪紅日明。
　　二人相併一同行，號曰雷霆前煞神。未日見時申日雨，狂風拔樹鬼遭刑。
　　旱數之年看木郎，樞機神煞要推詳。忽然兩腳隨山走，數定今年旱數常。
　　列日青天數點翳，三朝風雨未申霖。猛風折樹誅精怪，牛馬遭刑不孝人。
　　雲似亂壞大風作，霧起遮天日月昏。頃刻青天轟霹靂，風雲雨澤遍山川。
　　霧炁遮天如龍現，現則第三應未申。寅日透時辰日雨，妖邪六畜受天刑。
　　清早東西雲似火，堵牛形狀未申傾。西北晚有雲遮日，月蒙雲急雨當旬。
　　東南雲起如龍馬，當日之間風雨隨。西北有雲如鵝撲，三朝申酉雨來期。
　　黑雲煙霧分輕重，重則風雲霹靂聲。烏潤如山形似獸，先雷後雨不須疑。
　　霧露下山天欲雨，重則三朝雷雨聲。輕則七日傾盆雨，霧炁遮天七日霖。
　　日將晚雨旗腳現，不然水炁過天津。定主未申風雨至，滿空霹靂更誅精。
　　雲如鵶績歸大嶺，任是真仙雨也無。更有一般堪笑處，不知玄妙卻書符。
　　太陰之宿猛吏神，掌善伐惡定吉凶。更號名為金虎煞，祈晴禱雨最通靈。
　　四望無雲日朗明，忽然雲罩似龍形。定主未申發報應，有雨無雷分重輕。
　　黑雲未密月虹暈，虹號流金大煞神。破廟伐壇誅妖孽，春宵風雨當時傾。
　　秋則未申當報應，夏冬定主有淋淫。月踱尾宿如龍現，疾病灾危驟雨傾。
　　狂風折樹飛沙石，迅雷伐惡并誅人。月圍星度天主旱，春冬戌亥加子丑。
　　出則寒凝并雪凍，雨雷電雹及嚴霜。疾病蟲蝗人受苦，東西南北細推詳。
　　月纏畢宿多風雨，月黑兮為天一精。春正三四多龍現，定主六七風雨頻。
　　日月昏暗多風雨，月圍箕畢作狂風。未申風雨震霹靂，伐壇破石馬牛人。
　　月生霧炁如龍現，子丑見時丑日霖。不然寅卯成湖海，未申戌亥伐妖精。
　　火雷之神北斗君，掌握樞機定吉凶。主管人民中統攝，號曰陰陽大煞神。
　　陰陽大煞不堪說，掌善伐惡不留停。忽然興雲貫斗內，戌亥未申風雨興。
　　古木惡廟遭霹靂，羊人牛馬受天刑。黑雲炁貫廉貞雨，三日之間雷劈人。
　　白雲貫貪并巨曜，大風無雨赤天晴。黑雲炁貫禄存星，來日未申風雨驚。
　　雷聲風雨震天地，伐廟誅邪除惡鬼。天威神煞更誅人，雲似黑龜沖破軍。
　　破軍使見未申風，雨興七日不能晴。七日之間成湖海，雷誅人畜石山精。
　　赤炁來朝貫斗中，輕則未申風雨興。重則雷霆施號令，追精伐祟逞天刑。
　　白炁如飛沖北斗，堪看雷雨定誅人。二十四炁皆如此，七十二候細推明。
　　雲黑雜興風雨作，黑雲貫斗亦為霖。白雲如霧來沖射，未申風雨返雷霆。
　　明月清風無點翳，四岸無雲射斗星。陰陽不動殺不現，便是符靈也不靈。
　　南辰北斗推詳細，尺寸高低分野分。深辨吉凶星煞處，定知方所莫差論。
　　五星若有清光色，禿箒長拖十所旬。畢勢炎炎禳不得，灾厄蟲蝗人受迍。
　　冬至前三并後四，若也雷嗚并雪霖。此處雷嗚此不吉，東西南北一般論。
　　火星一宿出南方，萬物生涯總枯瘁。此處星紅此處旱，紅暈光射定吉凶。
　　火星箕畢多風雨，餘者躔之主旱侵。六甲風雲頻著眼，知斯消息自心明。
　　早晚中秋勤著看，天上無星旱數侵。石潤水流天欲雨，炎炁蒸薰近雨淋。
　　水炁升而魚躍淵，螻蟻封穴雨時行。蜈蚣晝現路上走，來朝風雨未申轟。
　　虹霓西見當日雨，未申誅伐樹妖精。若還東見高低看，有雲無雨旱魃精。
　　地炁升天三日雨，天炁下降四時淋。地不至天天不雨，天不至地旱將侵。
　　夏見則秋無雨至，春見六七雨淋淫。夏月北方天作雨，秋月南方雨後淋。
　　冬月南風天有雪，久雨西風又放晴。
　　是章者，乃元始玉書，非凡俗之祕典。得知者，乃道根探重，夙有因緣。傳仁傳義，傳德傳仙，雷霆誓重，不可輕傳。運雷霆於掌上，呼風雨於目前。代天宣化。濟物利人，永為身寶，戒慎之焉。
　　雨暘氣候親機竟