鄧天君玄靈八門報應內旨
　　經名：鄧天君玄靈八門報應內旨。撰人不詳。一卷。底本出處：《正統道藏》正一部。
　　鄧天君玄靈八門報應內旨
　　天君降筆，親書玄靈八門內旨、掌上六十甲子祕訣。其旨，乃九宮遁用八門直日報應之訣，斷例自與徐神翁打門槌歌訣，鬼敲門之法相同，亦不在占燈占課。得此訣者，毋抱執泥次，宜習誦熟記，其吉凶自有神告之妙，萬試萬靈。
　　先鍊斗中二使，更畫二使真像，晨夕寅奉。雙飛七星罡，吹呵媾坎離。嬰兒姹女結，二使浴華池。金木水火土，去來知生死。把斷四天門，不問驗不驗。斗中內景，默點長生。
　　口訣斷詩
　　世人有病勘其因，默點八門四理真。
　　口傳此字長生訣，不須物外更求真。
　　陽日八門默點直日報應詩
　　若遇休門須掘土，更早悲喜定元因。
　　任你扁鵲也判死，徐公口口親授真。
　　陰日八門默點直日報應詩
　　若遇驚門且過詢，危險三日定元因。
　　更過景日徐公保，盧醫扁鵲不度真。
　　跏趺口訣
　　日坐午夜坐子。
　　雙飛七星罡，吹呵媾坎離。嬰兒姹女結，七七浴華池。
　　開七月、八月。休九月、十月。生十一月。驚五月、六月居中。傷十二月。死三月辰、四月巳。景二月卯。杜正月寅。
　　右八門默點定直月報應例
　　逐月所值以取吉凶例
　　正月卻以杜上行，景門且過二月旬。
　　辰巳更過四月節，驚門且過六月中。
　　開門定訣七月喜，九十牢記休上行。
　　生門又喜子月現，傷門定主過殘年。
　　師入靖，念淨口呪、淨心呪、淨身呪、淨天地呪，鍊穢訖存內，變誦延生經畢，師端坐跏趺，叩齒二十四通，交氣。
　　貪巨祿文廉武破，□□□□□□□。
　　右斗，諱各交，念七遍，嚥液九過，存己身，如本命真人狀。
　　師默誦呪曰：
　　左青龍孟章速出吾左，噓肝氣一口於左畔。右白虎監兵速出吾右，咽肺氣一口於右畔。前朱雀靈光速出吾前，呵心氣於前。後玄武執明速出吾後，吹腎氣於後。想四獸護呵法，身吹存兩目，復出日月之光，謂之日月分光。次存左右鼻吸入心結成真人在絳宮。
　　卻念心呪
　　心中神，丹元君，號黃庭，字華嬰，長二寸，廣三分，著朱衣，繫絳裙，秉威德，顯聖靈，通造化，達至真，住心中，莫離身，凡有事，速報人。急急如律令。
　　心步斗，入內服雲車符，口授心傳，方能盡矣。千金莫泄，記取誓狀。
　　占雲車忽然雲車至，存欽火功曹將吏，五臟中氣結成是也。次登雲車，同將吏愛將某隨行，四直從駕，歷過黃道氣候是也。聳身如登太空，資歪風之氣，膜也。如風色慘然、若不能度。忽見欽火，膽神是也。扇開歪風，黃道坦然。忽見虹橋將臨橋心，諸將吏出雲車，同欽火、四直將吏過殿上，四直見二使楊炎、耿必，引我同入璇璣府，朝拜奏事畢，再同四直愛將膽神出殿，看此時有何報應。如拜章表未有報應，亦出殿卻入靖，審覆候報，仍前同愛將膽神，及四直將吏，下橋登車，歷過黃道罡風，至絳宮下車，納將吏同車入體，曣液叩齒，而起依科行事，納歸所屬，恍然潛形而退。
　　遁九宮八門報應圖式
　　陽驚　陰休
　　甲子，點到中宮，即坤地門是也。餘花甲子，依與再輪便知。日黃九宮，三日管一位，周而復始。凡遇本日陰日，休起陽日驚，起前一位是開宮。依九宮甲子，乙丙丁遁起飛，最驗。切宜至祕至祕，後學如得傳，切莫輕泄，殃及九祖、橋及妻舉。
　　論長生輪斗
　　假如甲子生人，金生到巳。如此為起例，子為破軍，破是單行至本月退回，何月吉凶。
　　數長生到胞胎養住，再加休囚死絕，斷禍福數到病者是何月住，便知吉凶生死。又加本時，以午為例，午屬火，火生到寅，寅上起長生。如前，數生直何，加本日，又橫數去看何日直本生午日，即便知生死禍福矣。口授以盡，非達人大觀者，不能曉也。
　　遁月轉斗起例
　　正寅、二卯、三辰、四巳、五午、六未、七甲、八酉、九戌、十亥、十一子、十二丑。
　　遁日直燈，取報應輪一年燈圖
　　金生到巳，木生到亥，水土長生居申，火生到寅，輪斗所屬，生肖起例，已寫于前。數長生、沐浴、冠帶、臨官、帝旺、休囚、死絕、胞胎、養住，再加休、囚、死、絕四字，斷輪至病者，屬何月生日即住，便知好歹吉凶。千試千應，萬試萬靈，師不誤傳弟子，只是怨道咎師，神亦不應矣。至叩至叩，不得輕泄玄文。
　　八門斷例
　　徐神翁傳歐陽公名打門槌，又名鬼敲門。
　　欲求禍福問安危，先向八門子細推。但見見聞歸一位，即是鬼神相報知。
　　次須察聽以何應，即是中間休咎時。儻聞歡笑皆云吉，若是愁聲凶可知。
　　或逢鐳畚并刀斧，為報人問有哭悲。若人抱得嬰兒至，便把陰陽子細推。
　　男兒持陰婚娶近，婦人懷妊協熊羆。男人若也擭男子，必是喧爭不久時。
　　若或婦人擭蛇虺，斷然姦污惹是非。問訟若逢寬衣帶，不問羸輸總解圍。
　　腳子偶然携杖至，病人斷死不須醫。或持絲麻經過眼，斷然孝服見亡危。
　　卻分輕重與伊說，妙在當時眼底窺。其家有鬼來為祟，問盡形骸見客携。
　　或見賣魚并鴉過，久年遠信到階墀。見有梅家陰媒動，見李其家理必虧。
　　見其血家離骨肉，見桃逃走定人離。如逢犬吠沖來處，必定人家主哭悲。
　　鼠來過處遣聲響，財散人離盜賊欺。更兼墨碎傷田土，破器須知百事非。
　　燈燭誤來遺燼燄，斷主虛驚宅不寧。忽然蟢子垂絲墜，卻許其家喜事宜。
　　陽日震位生男子，陰日小房誕女兒。馬兒嘶處五猖亂，貓叫須知寃債尋。
　　若或貓兒來咬腳，檀神為禍安謝宜。花開花落知凶吉，若見開時不須勝。
　　牛羊堵犬皆非吉，呪誓雞嗚朱雀啼。又聞左右鐘聲響，若問產事生女臨。
　　能參造化真機妙，一法通時萬法精。依此推詳斷禍福，名傳天下任縱橫。
　　內應本命燈下略占，驗其五色：
　　青冤、黃時氣、赤三日安、紅吉、一。七三朝死
　　徐神翁鬼敲門
　　勞吊、廟縊、落水、石泥精樟、古墓、伏、井、鼇、客、星辰、睨詛、地、血、土、刀、吻、魅、家親。若依此驗法，照破諸鬼神。
　　二十四字經歌判狀
　　天生地死，地死天生。灾生危死，危死灾生。乾坎艮震巽離坤兌。
　　狀若無頭是祖宗，於中點污是親朋。字畫散亂鄰伴鬼，卜字畫像木石精。
　　筆頭鎖出遭刑死，錯亂行斜殺傷魂。乾枯無力難醫救，勾挑動土犯家神。
　　字有圈塗心分動，行禍命蹇定難存。紙破便言宿欠債，補貼定是此中傾。
　　添注引入無常鬼，油污投河落水人。改抹前生有冤債，切須家內細推尋。
　　或濃或淡主贏弱，皆是點污伏屍停。橫順草飛組破鬼，妄意押字不尊神。
　　大小切疑由進退，寒熱往來病愈深。要知男女何方病，陽隻陰雙行內尋。
　　咬牙定是家先鬼，自言自語是姻親。來謊語是主重病，來者人歡是病輕。
　　此是徐翁真口訣，能交世俗善通神。學取自知如至寶，千金莫泄與非人。
　　留傳末後參詳到，管取虛無一寸金。
　　又名煞
　　年逢生煞日凶亡，一死一生也難當。若遇吉時并凶日，也須奏告保安康。坤生、兌、死乾、離危、起吉坎、巽安、震、凶艮。
　　論是何生得幾歲，卻從坎上起數一十，艮上二十，零數節節數去，直何年上遁月，月上遁日，日上遁時，直何吉凶，以驗禍福。論一年月分，卻將正月從艮上，二月震，三月、四月巽，五月、六月離，七月、八月坤，九月、十月兌，十一月乾，十二月坎。若論日子吉凶，從乾上起子，順行節節數去，以訣吉凶。
　　八門硬例
　　假如，甲子日屬陽順，從乾上起杜、景、死、驚、開、休、生、傷。
　　假如乙丑日屬陰，逆行從艮上起杜、景、死、驚、開、休、生、傷。
　　餘倣此，年月日時，皆論陰陽日建立八門俱倣此例。報應吉凶，在於七內。
　　家人立杜還天願，外人到杜遭天譴。貓至冤牽天願催，叫凶靜吉可禳轉。
　　大來呪詛靈澤壇，吠主哭聲三七見。景戶兄聲人財離，貓叫冤愆白虎隨。
　　三七之中主哭泣，屋漏之時訟解歸。蛛子垂絲應落地，婚姻喜事兩相宜。
　　死戶貓聲病主亡，犬來逐鼠病狼當。響應之時燈壽滅，三朝一七主離床。
　　兒童叫時悲哭動，此方宜靜且審詳。驚戶外人喧主殃，貓犬高聲且見凶。
　　孕婦定然主驚恐，器破之時大不同。開燭貓犬大吉祥，鼠靜財凶後主昌。
　　風雨病遲訟即解，蛛子垂絲百事昌。休門屋漏主更移，訟中得理病人奇。
　　二物叫時醮謝吉，風中司命亦相欺。蛛子垂絲內外喜，看看有夢吋熊熊。
　　生門垂蛛孕生女，一米陽產兩成坤。貓犬去時凶得吉，家先司命保元亨。
　　傷門貓犬去時吉，高座喧爭大不然。外客高聲猖鬼亂，啾嘈鼠子主喧爭。
　　自己察情兆
　　閑坐最為吉，高枕主留連。切忌持刀斧，鋤鋪主窮年。
　　自己有呻吟，安能保別人。手彈時氣病，爭鬥一朝臨。
　　看經卻主吉，病愈在一七。治事終遲滯，終須寬裹急。
　　恰直起時病，安在三兩日。若直歡娛時，病者愈為奇。
　　若直憂立時，病者見傾危。若言吉財吉，若言凶則凶。
　　來人氣象好，禍福不相同。我身無事阻，即往運亨通。
　　駝腰携杖至，病死不須醫。簑笠來迎接，孝服臨門緊。
　　張傘往來招，一七可寬饒。其人披麻絲，孝服逐時作。
　　巾帽身體強，病者即安康。此時嘗酒食，祿馬未曾絕。
　　若喫早春茶，清涼一散佳。若食諸水果，癰疽日轉加。
　　時行若不害，常病藥難安。途中無事遇，老返少年顏。
　　先遇他人請，病在遲遲問。正直我歸家，星斗出雲霞。
　　若與人言氣，病者遭迍否。請時逢喜慶，朝病夜即起。
　　春冬晴後雨，晦滯多□阻。夏秋晴後雨，不須服藥愈。
　　請時察其情，巧在心中靈。
　　又一法論人出行
　　不是何時只以口為定。
　　假如子時為例，子屬水，水土旺到子。以此為例，卻將長生斗上，逐節輪去。若遇子上，即旺也。其人子丑之日必歸。若遇養字，亦歸。餘倣此例。
　　不怕黑風翻大浪行船盡在把稍人　　　蒿淵安
　　□　　　　　　　　　　　　　　　　　　唵
　　踏破鐵鞋無覓處得來全不費工夫　　　吽叶合
　　附祕冊上
　　腎上心下處，肝西肺左中。此是神明穴，內有坎離宮。
　　舌尖書。唵、字動訹、，出坎離二卦。龍從火裹出，虎向水中生。
　　九宮八門遁法，須是熟記六十花甲子。
　　書符左天關，右地軸，存己身為玄帝，龜蛇上立。竅足吸水火入符，取鐵甲銀光入符，又吸入膽府，混合壯、唵依出付。
　　玄靈八門之祕，希有之，千金莫泄。行之久，可以入道；用之久，可以通神。至祕至祕，重斯道也。輕示非人，殃及九祖，受禍非輕，戒慎之焉。血骨奴奧肉奴，汝是慈親真父母。
　　天蓬呪成形溫帥本身形符
　　符請地祇上將溫元帥，會同六甲旎檀宋大將，督勒司命土地，保祐孩童，某所患夜啼，即與斷絕，符到速解，符到奉行。
　　臣某承批關奉行。
　　鄧天君玄靈八門報應內旨竟