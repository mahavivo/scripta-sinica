洞玄靈寶道士明鏡法
　　經名：洞玄靈寶道士明鏡法。撰人不詳。約出於南北朝或隋唐。言修持明鏡法術，與《上清明鑒要經》、《上清明鑒真經》略同。一卷。底本出處：《正統道藏》正一部。
　　洞玄靈寶道士明鏡法
　　照鏡欲見形法。當小開戶居，指向明，漸閉目，思想見面形。初時，漠漠殊無所見。中宿之後，漸漸洞遠，自見面目。思憶心中，朗朗開明。平旦、夕日未入，此時最好。若日中盛明之時，小閉戶，在灼灼中，闚鏡無所見也。莫在火下照鏡，當以火自遠，勿得過近火光。若宜欲開目照鏡，自視形體，當在灼灼明中，無所苦。若欲閉目，思見面形，居暗向明，然後見形耳。照鏡大要，當安卧牀，思想精誠，欲坐欲卧之間，體翛翛。當須臾之頃，當有赤黃從額上出，照耀一室中。於是髣彿恍惚，如覺如卧，便自面形在光中，對共相視，如須即便消滅。卧覺之後，輒復照鏡，欲卧思之，如前法。夕夕自見也。或卧覺兩面相對，或見己形，兩人共伴坐。或卧寢間，見好神童玉女，年五六歲許，好衣服，頭額端正，見輒再拜。或耳邊聞語聲，天下吉凶萬事，皆預知之。或在壁東見壁西，或卧夢照鏡，或還光內視五藏。照鏡當以申始。
　　立視之法。明鏡九寸，無令面有玼瑕。正令清明，左右各人一尺，壽與天地同。自齋，謹澡盆盛井華水，著下也。夜照鏡，宜用麻油火也。自見其形分明。下再拜長跪，言吾與子同體，今與子分形，萬年乞改，常與子相隨，身形不衰，萬年相隨。受視中明鏡，先視形，見眾物，聽聞人語聲。修照鏡，有三童九女侍之。三童長六尺，九女長五尺。青腰衣青裳彩衣內，紫女衣黑，素女衣白，皇女衣赤，玉女衣紅，帳上衣緗二十通。
　　明鏡君官屬將百二十人，治開陽宮，主人兩目童子，精光相視，見景知吉凶。
　　昔有摩鏡道士，賃為百姓摩鏡，財責六七鏡，無他法，唯以藥塗拭之，而鏡明。有袁仲陽問之，道士告明鏡之道，可分形變化，又能令人總明，達知方來，有能令與天地諸神相見，行其道得法，則諸神仙皆來。道士得道矣。道士在石室中，常當懸明鏡九寸於背後，以辟眾惡。又百鬼老物，雖能變形，而不使鏡中影變也。其形在鏡中銷亡，無為害也。道士摩鏡藥方，出《白子高經》中。
　　向得摩鏡人云：藥用鏥鋌，邊有鐵鍠赤者好。打鐵人燒鏥鋌，打之即出，鍛鐵亦有之。名赤柤，是取之於鐵臼中。熟擣細篩，用帛子籮過。又用蛇黃，亦擣細篩，用生油和此二物，即是藥也。
　　洞玄靈寶道士明鏡法竟