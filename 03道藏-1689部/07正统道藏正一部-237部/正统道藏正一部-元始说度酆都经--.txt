元始說度酆都經
　　經名：元始說度酆都經。撰人不詳。二經同卷。底本出處：《正統道藏》正一部。
　　元始說度酆都經
　　爾時，元始天尊告五老上皇，及諸靈嶽諸方，八萬億兆土皇元王，太一真君，二十四治陰官，三官北府、三官九府之曹，主知生死之案，所受苦樂，報對如聲應響，倚伏如是。今為一切衆生，故說《七元真經》。出法度人，建立璇璣，周行三界，總三百六十五度，下應地機，青黃赤白紫絳。已為天地，立七元精象，置二十八宿。日月為之陰陽，立二十四曹，皆主人間罪福輕重禁戒。今為末學道士說，令一切衆生咸得安樂，永離酆都，脫免下鬼拘縶之苦也。
　　爾時，天尊告北陰大帝七真曰：今世人生閒浮地，皆稟日月，陰陽王炁所養。命係七元，炁係三十六曹，五臟係屬五帝，六係屬六官。皆有邪穢，故為下鬼所亂，元精清炁不能降，令人民凶逆，不忠不孝，不義不慈，不仁不敬。三光星辰，命夭之後，皆入酆都為罪鬼，死魂不散，結聚惡炁，衝上天宮。太上愍之，令告丹誠，為一切衆生說演《七元真經》，出法立符，度脫凡迷，施建功德。若有道士，三界之中，能於末劫天地將壞、人民呼嗑、風雨不時、天下逆亂、疫病殺人時，得三洞道士，持經遊行中國，為一切人作齋，建立七元道場，然燈行道，拜奏章表，佩服符籙，醮謁上皇太真、九清道主、三五之君、五帝玉皇元尊、三界官屬，咸皆證錄，得過八難，名刻金簡，得道之仙矣。
　　七真曰：若來世有道士，志慕仙品，或居山谷，或居朝市，遇有灾難，刀兵水火疫。每兆民死傷，能為發心燒香，然燈行道，一七、二七、三七、四十九日，日夜然燈，召我七真衛靈大神，建北帝七元消灾寶齋，啟謝北陰，削落死籍，度卻酆都，永離鬼官。可以白素七尺，書此神符一道，齋畢送以青囊，盛龍函中，投北名山中，當為過酆都二十四獄，不為地官所糺。凡道士欲求諸法，不受此符，鬼神不畏，神靈不降，為之得罪，名係酆都曹府，為下鬼所縶也。
　　七真曰：若有道士，志奉我法，可得度世，名入仙籙。真人可為世之良師，遇世衰泰之期，可得行世，救化一切衆生，令合吾道。昔北方天中太微上帝告我，令救天下兆民。有灾之日，列我之位，建大七元燈，一日三時，行道轉經，誦念北極殺鬼天蓬神咒。嗚皷啟建，吏兵乃降靈官，召十天魔王，收鬼治病，佐天正炁，扶助國民。佩服神符，鎮五方，斷截精鬼。扣震鐘磬，行道四十九轉，我當領北方精騎，玄斗大神，衛靈大神，五丁大神，黑殺大神，威劍萬丈大神王，三十六天天蓬大將，五湖大神，斗中使者，三天真君，元精大神王，黑衣神君，天綱直符各三十萬衆，一時圍繞，下降道場，拂掃妖精千鬼，萬神斥逐斬截。上張天綱，下布星綱，護助道士，行世救治兆民。了達一切法，成就無上道，功感於我矣。
　　七真曰：大帝圖籙酆都所部，凡道士佩太上神咒豁落經籙者，不得妙源，未佩真經、酆都大符，修道不成，神靈不助。若有道士欲受神咒經者，齎以白素四十尺，紫紋一匹，香油米麵，朱砂紙墨。諸師奉受，告啟丹誠，書寫經籙，於靜室之中傳受，勿令露泄。醮謁上皇太真，九極真君，三清道主，五帝之神，酆都使者，列醮三十六盤，錢馬續命，祕而傳之。乃說度酆都咒曰：
　　太玄紫煙，三素纏旋。九元開道，明魔真言。有佩我咒，名入金門。過我酆都，永離鬼官。三魂通道，七魄陰神。流精玉輝，灌我形魂。上開法門，飛天法輪。催促三界，我得至真。列名太玄，魔王保舉。正斗回旋，急急如律令。
　　七真曰：後世之中，有遇此經咒者，宿有命根，玄圖之人，當得傳佩，勿令輕師慢經自倚。才學下愚之者勿傳，冥禁不輕，慎之慎之。
　　七真告訖，乃命五帝大魔、三界之神，自今已去。若有道士奉授神咒，經歷觀行三界，為一切衆生，轉經行道，佩服符籙。為一切衆生，有灾之日，行我之道，救濟兆民。懸繒幡花，轉念真文，呼吸神炁，佐助道士治病，令得無他。無他之後，十天魔王、十方三界一切神明，我悉遷汝之位矣。
　　七真曰：末學道士，若佩服此符，當一心奉師，敬如日月，禮敬瞻仰，不得妄傳下愚行尸媱亂麤惡兇悖之人。此符皆有三萬力士、二十萬大神衛護，殺鬼生民，不可輕易輕泄，禍歿七劫，永失道真。是時，五老受命，稽首奉持。
　　元始說度酆都經竟