正一修真略儀
　　經名：正一修真略儀。一卷。底本出處：《正統道藏》正一部。
　　正一修真略儀
　　《真經解》云：籙，錄也。修真之士，既神室明正，然攝天地靈祇，制魔伏鬼，隨其功業，列品仙階，出有入無，長生度世，與道玄合。故能濟度死厄，救拔生靈，巍巍功德，莫不由修奉三洞真經、金書寶籙，為之津要也。籙者，太上神真之靈文，九天眾聖之祕言，將以檢劫三界官屬，御運元元，統握群品，鑒隱罪福，考明功過善惡輕重，紀于簡籍校誡宣示之文，掌覽靈圖，推定陽九百六天元劫數。又當詔令天地萬靈，隨功役使，分別仙品，眾官吏兵，億乘萬騎，仙童玉女，列職主事，驅策給侍之數目，浩劫無窮。太上十方，至真眾聖，皆互禀師資，結盟受授，從俗登真，永保生道，漸位于極。必使依科次第，明曉階秩，詳審義目，解其要旨，然後終行一一，宜依籙文，明科禁誡，安可率易，乃罪福得失之驗，如其文也。且夫神符寶籙，其出自然，故於元始赤明浩劫之初、渾茫之際，空中自結飛玄妙氣，成龍篆之章，乃元始神尊化靈應氣然也。是以生天立地，萬化明分，皆因道氣與靈文也。經云：未始無道，未始無氣，未始無文。由是而言，萬靈相資，與化齊有者也。故知天地萬靈不死，皆由我心，非我心知之，即天地萬靈變化之道，其誰是哉？故云：天地萬物最靈者，人也。可不察歟。但悲夫禀性暗愚，或生傲土，而典法莫化，五常莫知，安可聞上聖之言、三清妙法，斯天罰也。嗟乎，慧福兼全，生逢聖運，靈文備世，大法可傳，而封滯俗情，不能信受，亦與夫愚繳同矣。世人受道經戒，佩服籙文，縱未能次第依法修行，亦已不為下鬼，輪轉不滅，與道有緣，而況親行之乎？功用淺深，不離於己，不可預說。今且聊解三洞籙文修行大旨，將知至聖神真宣詔法教，其文其軌，成謂符會于玄玄之道焉。
　　太上三五正一盟威寶籙二十四階
　　太，最尊也。太也，極也，通也。三界獨尊，眾聖之極，即所謂道君也。於理，即天尊、道君、老君一也，以三清應化之階，即有方品之異矣。今於此籙而言老君也，授正一盟威籙於三天法師，以傳于世，使過度眾災，落除黑簿，召鬼役靈，進品仙職，故曰三五正一盟威寶籙。三者，三才各備。五者，黃中總數，統御生死，以攝萬靈，安鎮人身，元精固守也。又以三、五為日月之數，戊己配於坎離也。人禀陰陽正氣，三元五運萬象，必全由心而正，心正則神精不虧，與我為一，然後全日月之明，合五靈之本，故能死生無變，於己何邪異之所能干。由是煥照群陰，威伏六賊，是謂正一盟威學道之士。用此天真靈文赤章雲篆，保守正真，永為身寶，故曰寶籙。然後可以隨功舉遷，役靈召鬼，玉女給侍，仙廚備供，乘虛躡烟，亦不待諸法，但緣俗閒紛擾，心不能精，故應驗不至耳。昔張天師所受傳示，所以隨其修用，臨事制御，階級不同，名目甚眾。至於修身度厄，以保真正者，師師相傳二十四階，以應上八景、中八景、下八景，二十四氣也。籙生必先受持七十五仙官將軍、七十五靈官將軍，是為百五十將軍，所以先正人身，二具內外神靈品數，仙靈二品，各有符一，通太上神文也。凡在籙，諸符篆亦不可備識，但當按法而行。其解釋符篆，別具三洞符解，然亦有未詳者，自非得道合神，不能備悉。又不宜曲以俗解，深悮聖旨也。其仙靈二官、百五十將軍籙一階中，仙童玉、女、功曹吏兵，皆應氣而有，雖約以位數，若變化無窮，固不可勝紀，今且聊釋陰陽大數云。
　　太上三五正－盟威仙靈百五十將軍籙
　　仙官三陽之氣，其數七十五者，卯、辰、巳，為三陽，卯數六，辰數五，巳數四，而以三五乘之得也。所以用五乘之者，五為中央戊巳終始之大紀也。以五乘六，五六三十；以五乘五，五五二十五；以五乘四，四五二十，故得七十五也。仙官主治內，以保臟府、關竅、筋骨、氣血，一身之事也。人不犯眾惡，不逆三陽，則仙官祐人，血氣和平，五臟納靈，神室明正，通真契道也。佩受寶籙，深宜保之。靈官三陰之氣，其數七十五者，酉、戌、亥，為三陰，酉數六，戌數五，亥數四，而以三五乘之，如三陽數，均得七十五也。靈官主治外，以守衛人身形、舍宇、治邑，四墟所至也。人不犯眾惡，不逆三陰，保守中和之道，幽明成暢，天地同德。佩受靈文，以時齋醮，祈請靈官吏兵、神童玉女，應人軀使，可往八海之外，求取妙藥，與己同飛洞府諸靈山，功德圓滿，得具上帝任為正一真人之秩。受道佩籙，可不勉歟。已前仙靈二官、百五十將軍籙，具如數解，是陰陽六氣之正神。然而陰中有陽，陽中有陰，仙靈亦有靈官，靈官亦有仙靈，不可一致，但陰陽各以所治為師長也。言將軍所以主領群使，以齊禦備衛也。餘一一依籙文，而行不復具述。
　　太上三五正－盟威三元將軍籙
　　唐、葛、周三將軍，是太上三元宮三氣正神，水火之元精也，下應人身心宮、兩腎，在天主治北斗中圖形數，及符璽靈文盟券具籙，令人知道保真，佩服寶籙。言功醮請以時，則三將軍見形，功業既圖，於是三神與己俱昇也。別具醮法於後。
　　太上三五正－盟威混沌元命赤籙
　　混沌始生，元胎結形，皆禀璇璣七政，分化萬靈，修存之事，具如籙文。功成道備，元真合昇。
　　太上三五正一盟威都天九鳳破穢籙
　　丹元之精，為九色神鳳，足步星罡，鼓翼振威，導達天路，故六宮陰氣，萬類妖氛，莫得干犯真官也。學士佩受此籙，以盪諸殗穢。凡施為法事，宜以為先，精思存注，不可闕怠也。久而行之鳳，宜令人形體洞潔，耳目聰明，徹視無外，修行功滿，與己齊昇九天也。
　　太上三五正一盟威護命長生籙
　　佩受精持此籙，即北宮落死，南斗注生，三辰煥形，天地同壽。扁鵲醫吏二、玉女仙人，存念醮請，一如籙部。
　　太上三五正一盟威九宮捍厄八卦護身籙
　　此籙是九真神籍，八卦靈文，太上密旨，勑勒八方九地，主厄之神，使驅除眾害，無犯正氣，度陽九百六陰陽災運，久而修之，八卦真神與己同昇為九天之任，當隨功果而遷也。
　　太上三五正一盟威太玄四部禁氣籙
　　夫制禦萬靈，通真達道，無不由禁攝五行之精，吐納元氣，握覽文節，關啟機源，取捨在己，存乎指掌，以統天地。逮乎昆蟲毒蠆、微蔑蠕喘、禽魚鳥獸、鱗甲羽毛，有形無形，群精異類，莫不調伏，從吾禁舍者矣。受氣諸法，雖具籙文，亦在明師，事事口訣，斯四部禁氣籙。以錄章表上聞，以為禁術之總統也。深宜佩受，奉而修之，以助真道耳。
　　太上三五正一盟威龍虎斬邪籙
　　龍虎者，金木之精，道君左右之衛神，震威以視，則萬魔攝伏，群妖束形。修之感通，得仙道之時，龍虎挾己而昇也。
　　太上三五正一盟威都章畢印籙
　　以籙六甲印文中部諸印緘封，章表符圖，並主之籙中。執印將吏、仙童玉女等，以學人勤修精感，則給受驅役，宜醮祭不闕，以期靈應。其造印諸法，別具儀注。
　　太上三五正－盟威步星綱籙
　　仙術，出有入無，變化萬端，皆由步綱躡紀。其法，皆象三辰之氣，以致神靈，自有上、中、下三洞綱訣，隨其所用不同，一如本籙。修學，此乃中部三五赤天步星綱事，佩受此籙，可以總括諸禁法，久久精勤，當乘空步虛，白日昇仙也。
　　太上三五正一盟威天靈赤官斬邪籙
　　此籙，是三五赤天丹極元陽君，威震萬邪，洞煥凶逆，誅剪群魔惡鬼，使從道化，修事有功，濟度死厄，使人鍊質昇天也。
　　太上三五正一盟威九州杜令籙
　　能召命九州里社地司眾靈，一依籙文行事。
　　太上三五正一盟威百鬼召籙
　　以召百鬼萬靈，指撝從命，不使妄恣淫害，以擾兆民。當依律令，其法具籙文，及師傳授之。
　　太上三五正一盟威考召籙
　　世有雲中鬼子、九醜眾精，及土水木石，隸形異質，變化諸妖，有類魑魅，為生民害。當以三五考召符吏，追而問之，法具籙訣，從師授之。
　　太上三五正一盟威斬千鬼萬神籙
　　萬邪凶逆，干擾世間，不從道化。當召三五赤天吏兵，大震神威，施斧鉞以誅滅之，不可常用。
　　太上三五正一盟威九天兵符籙
　　太上九天真符籙
　　太上九天都統畢籙
　　此已上籙，都校九天三五靈官吏兵，四荒八極，無鞅數眾，畢具佩受修行。宜三會吉日，簡閱醮請，言功舉遷，一如籙文行事。
　　太上華蓋斬邪籙
　　太上三五辟邪籙
　　請辟邪斬邪，約十餘階，隨師所傳，不可為定數。
　　太上三皇捍厄籙
　　太上諸度厄過災籙
　　太上解六害神符籙
　　有諸禳卻毒螫萬害符籙等，約十餘階，不可定數，當隨師而傳。
　　太上女青詔書籙
　　太上九光萬勝籙
　　太上中部赤籙
　　太上北帝籙
　　太上七星籙
　　太上丹剛粉火籙
　　太上北斗真券籙
　　諸籙各依本師傳授，一如籙文奉行。其階數應氣，止於二十四階。
　　太上童子一將軍籙
　　此為童子佩持，亦三五正一之部，具如科文。
　　三五真券
　　師資授受之約，道科傳付經訣，皆結盟立哲。，期以勿洩於非其人。當分環破券，飲丹告誓，不負道真，修諸善事，不殺生淫祀，妄作邪偽，違天背道盟約，故有其真券。其三洞法，各依本科備之，事具傳授儀。
　　天師治局
　　張天師修治正一法於西蜀，各依本事本法，感應之處，是為靜治，以象二十四氣，亦有諸治舍，散在名山。按宜當配五行，依本命生月以受之。每一治，應一氣治之，長曰陽平治，應左平氣，女人應右平氣，一如科儀本法。若都受諸治氣，傳天師三師都功版。今受治正一籙，秪傳本屬治氣也，事具治儀。
　　正一經，
　　正一朝真儀，
　　正一齋儀，
　　關奏章表儀，
　　閱籙儀，
　　醮籙儀。
　　此已上儀注科文，具正一經。其八節、甲子、庚申、本命、三會、三元、朔望日，或朝禮，或醮閱，或言功奏章，各具本儀，依師授傳行之。
　　右已上，為正一盟威一部。次進受洞神參為中法儀，具三洞奉道科。
　　真文三卷，
　　諸天內音，
　　靈寶真文，
　　八景天書，
　　五法五卷，
　　老君六甲祕符，
　　靈寶五符，
　　五嶽真形圖，
　　三皇內文，
　　西嶽公禁山文。
　　已上，並各依本文，存思修奉。
　　此中法部，是為洞玄，參于上法，具三洞奉道科目正一籙，已釋其文，既歷要門，感應斯驗，參乎中法，具如科條。然三洞靈文，非不周細，修行之要，在於服氣。若五氣大全，則神真咸備，師傳修氣之訣，不在籙文，今謹述五氣星綱真訣。真師曰：含生咸禀一氣，受化於陰陽，以遂其動用，唯人最靈。四大五常，自然全備，動用微妙，與神靈通。夫動念所適，無分遠邇幽深也。不疾而速，不行而至，感通之理，豈外物哉。故萬法去來，由心自造。夫唯無為無造，故能無所不造。人能淡泊清靜，真氣自全，是故無為也。能為萬物之主，而無所不為焉。若滑欲亂神，則不能感真應物也。但人間多事，觸情縱欲，散擾神氣，必累幽明，禍縈先後，驗之非遠，可不畏歟。人能無虧於五常，不亂於神氣，但得千日不間雜者，則可以通感神靈，解脫殃厄，受洞玄清靜謹守，必五靈真氣見形，方可存注仙真眾聖之形，得步躡星綱，俯仰如法，勤修五年，或七年、九年，則可以致五帝雲軿，真官下迎，當獲仙道，存亡自在也。守真存氣，躡紀昇綱，勿犯五常，勿亂精神，勿穢觸臟府，勿履雜處，精思齋室，日日為常，無使間闕，一年之應，便可以威制萬魔，役使鬼吏。當隨意想念，攻擊患害，救諸疾苦，無不立應，不擇遠近，萬里瞬息間也。所謂萬化之中，唯人最靈也。能存其靈真，保其神氣，乃為仙人。故曰宇宙在乎手，萬化生乎身。法象之大，修術之原，當佩靈寶五符五嶽真形圖，修存五靈氣，步躡九元，握覽玄機，以通天達地也。世有不負四大、無虧五常者，可按而行其術也。
　　訣曰：
　　子若虧於仁，則青帝非真；子若虧於義，則白帝非真；子若虧於禮，則赤帝非真；子若虧於智，則黑帝非真；子若虧於信，則黃帝非真。
　　夫五氣之道，體通神真，子不負道違真，即可修用。是以道君保而傳之於至人，以助自然，以調元化。修之於身而感於天，天乃五行順序，地乃五嶽安鎮，人乃五臟保和，神乃五靈運御。是故惟虧五德，凶惡順焉。真人存用五氣法，先當勿食葷血之物，勿履殗汙，絕除欲念，檢身口意業。今得清凈，續別造一室，沐浴盛潔，以立春日鷄鳴時，面月建寅方，平坐調氣，瞑目叩齒三十六通。叩齒欲深，而微緩漱咽津液，□目左右，各三握固臨目，都忘萬慮，放乎太空，無起無絕，良久覺身中通暖。當搖動支體，任吐濁氣，即又調息，當抱守氣海，朝太淵北極丹田真宮，稍用力深深，滿甚大淵，則覺百關氣歸朝其內也。如此數過，復冥心太空，若東方洞然，無有隔礙，徐徐鼻引氣，使極存見五臟，覺東方青帝真氣從肝中周迴，內外一體，念身中三萬六千神與青帝真氣合。又調息咽液，良久起立，再拜事竟，如此日日勿闕。至驚蟄，面卯也。盡寅卯節，至清明日，面辰，存黃氣從脾中周迴，內外洞徹也。至立夏日，面巳，存赤氣從心中周迴內外也。芒種日，面午也。小暑，面未，存黃氣從脾中周迴內外也。至立秋日，面申，存白氣從肺中出，周迴內外也。白露日，面酉。至寒露，面戌，存黃氣從脾中出，周迴內外也。至立冬，面亥，存黑氣從腎中出，周迴內外也。至大雪，面子也。至小寒，面丑，存黃氣從脾中出，周迴內外也。此一周年，五氣備全矣。其存想調息，次第法用，如初說，□目叩齒，亦初數，不須等級可也。至明年立春日，重習三日，或五日、七日、九日，如去年次弟，為常以朝其氣也。用氣由心，由心應手，當抱覽三才、五行、萬靈之目也。夫掌訣以握固為總法，所謂運魁綱，封五嶽，關三畢，捉鬼道，攬河源，固真氣，而幽顯備統之也。事竟，即隨息訣遣，以散其氣。凡指訣，女人尚右，男子即尚左，陰陽之體然也。大指屬土，食指火，中指木，無名金，小指水。從根節，為孟仲節，頭節季。指甲之目，為五行刀支，刀支主殺也，斬邪誅逆用之。五氣既全，當隨五類，互相制伏，無不如意。握固法：以大指掠四指，經人門畢，鬼道三過，隨文關氣握之，指節按十二辰，亦隨其相生相剋類例用之也。諸步綱，起於三步九跡，是謂禹步，其來甚遠，而夏禹得之，因而傳世，非禹所作。所以統三元九星、三極九宮，以應太陽大數。其法：先舉左，一跬一步，一前一後，一陰一陽，初與終同步置腳，橫直互相，承如丁字，所以亦象陰陽之會也。踵小虛相，及勿使步闊狹失規矩。當握固閉氣，實于太淵宮，□目，三臨目，叩齒存神，使四靈衛己，騎吏羅列，前後左右，五方五帝兵馬都本位。北斗覆頭，斗杓在前，指其方常，背建擊破也。步九跡竟，閉氣卻退，復本跡又進，是為三支，即左轉身，都遣神氣綱目，直如本意，攻患害除遣。眾事行用訖，卻閉目存神，調氣歸息于太淵宮，當咽液九過。其禁勑符水等，請五方五帝真氣，如常言真師曰：先習五氣一年，乃習三步九跡星綱，一年無差，然後行諸禁法隨意，剋中如神也。能清慎守道，久久飛仙度世。古人真仙聖王，皆得之以佐世治俗。但世傳不真，妄生穿鑿，惟按此行之，乃見其驗。先師云：三步九跡，如既濟卦，得星綱真訣，又須修習五帝之氣，及握固掌訣，始合其宜，是以通徹真原也。若但受持符圖寶籙，不得師傳修用之門，終不獲靈驗，一如籙文。不爾，且謂尊奉供養而已。為之善緣，用資來業者。
　　右已上五法，受氣、行氣訣、禹步、星綱，及掌訣。真師曰：有道之士，得佩受修奉諸天內音、靈寶真文、赤書玉訣、八景天書，鍊真秘道，修服老君六甲符、靈寶五符、五嶽真形圖、三皇內文、西嶽公禁山等符籙，一一依科，宜受持存修。不怠者，便得鍊形易骨，坐在立亡，位為洞玄上真之任也。籙中行事訣，各具本文，並在師傳，付別有要妙。修持洞玄部竟，神真感應，得參上清諸法心
　　上清籙二十四階
　　太極左真人曲素訣辭，一名九天鳳氣玄丘太真書籙，三天正法籙，上皇玉籙，龜山元籙，飛行三界籙，飛行羽章籙，三元玉檢籙，上元檢天大籙，下元檢地玉籙，中元檢仙真書籙，上清檢人仙籙，靈飛六甲籙，靈飛六甲內思籙，六甲素奏丹符籙，元始玉皇譜籙，太微黃書九天八籙，太微天帝君金虎真符籙，太上神虎玉籛，八威召龍籙，河圖寶籙，太上八景晨圖籙，豁落七元真符，一名帝君威靈籙，流金火鈴籙，攝山精圖籙。
　　上清洞真諸券
　　紫紋交帶，白絞交帶，迴車畢道。
　　右已前上清部，是為洞真。此略述師傳，以陳梗槩。其受法諜經誥，具奉道科也。
　　夫三洞六科，總六十階。及三洞真經，共計一十八萬億三千一百八十卷。今此世綿歷劫運，凶災彌流，仙曹代遷，洞府收隱，存世者鮮。又為世間傳寫，文篆錯謬，或偽加刪定，隨俗造作，以要名勢，資求財賄。先師代代修定文儀，亦不能要其准的。所以爾者，由其世教之疑，情偽之異也。吾又安知三界內外，諸天世間，既有文字言教，亦因事跡而遷乎？今當隨世所傳，以其天書靈文，信質于道。但當平等一心，仁孝一切，斷情去欲，清虛無為，事付至公，理歸至當，洞達無礙，不滯有無，是為洞真之要旨也。
　　修寫經籙訣
　　真師云：至誠感神，精誠必應。世間受經籙，多不合儀，則又師傳鹵莽，而修奉懈怠，或謂道籙不靈，神仙無效，斯自咎矣。先師寫經籙儀範，別有一卷，今且略述其要。買紙素丹青、筆墨工用等物，皆當合道，貴其本之所來，不得與人乖爭，言利宜之。情必虛懷潤物，清靜護慎，精意修理，勿得穢雜雞犬異類，及婦人目視。既齋沐經月餘，別處一靖室，東向開小總，常燒香於左右，施案敷本文，嚴整衣冠，心存玄師，密啟其意，調氣染筆，依儀篆寫丹青。所用切忌牛皮膠，即靈氣不降也。當用鹿角膠，和少乳頭香，即得不脫，以素以紙，其揆一也。籙卷上下，長九寸，以法太陽之大數。欄頭上下，朱郭，凡九分，上法九天，下法九地。其上下朱郭，以法丹元之氣，謂赤書玉文，至陽之色象，以破邪陰也。上下朱郭，各一分，以法一氣之周布也。欄頭上下，皆雙界，不得隙絕不均，所以法四時也，上法春夏，下法秋冬。其行，長七寸，以法七政也。行闊五分，以法五行。若楷隸字數，每行不過二十字，要令調而勻，不得懸生露死，謂死字不居行首，生字不在行下，當度其行間。若弟子名號，宜甚謹細，亦勿使居行之首也。此其法則，不可不審。至符篆圖畫，務令均勻得所，以畫籙文，在其精詳，用意為之。每階未近軸，留三行，署監度、保舉、度師等三師法位姓名。其裝飾標軸，宜適豐儉，隨力所辦，務在嚴潔，勿為分外，妄生憂慮。其質信等物，及符板緘囊，皆先備擬，一依科儀。所說修寫都畢，隨部入函盛之，封題如法。晨夕焚香於靜室，勿使雜觸。至受法齋辰，師當啟授如儀。
　　正一修真略儀竟