虛靜沖和先生徐神翁語錄
　　經名：虛靜坤和先生徐神翁語錄。南宋未宋卿編。二卷。底本出處：《正統道藏》正一部。
　　徐神翁語錄序
　　人生一世間，其所受用，有天有命，有分有數，絲毫不可易。以不能窮理，故不自知之，必就有道者問焉，所謂先得我心者。孔子知伯牛之死，知商瞿之有子，是豈用世之占卜法哉。蓋有得於目擊者，徐筑在海陵為人書字，示以其人平生禍福，言無不驗。翌早時往來江淮，多聞其言，歲月深，知者益少嚴之。天慶觀道士苗希頤，翁弟子也。在翁左右數十年，錄其書字藏之。求予刪次存其實，以告其徒，今二十七年矣。希頤死，其書為人取去。予來守是邦，獲其初藥於民間，復次比之。孔子曰：吾不語怪力亂神。夫言而無驗怪也，不可知神也，若此可以忘言矣。若言而有驗，以禍福示人，使曉然知所避就，豈不可知者。蓋古之得道者，窮理盡性而已。理窮則天下之理，一能盡己之性則能盡物之性。故謂之先知，謂之先見，謂之先覺。世人以為奇，而有道者不以為高也。然所以為神翁，豈止如是而已哉。紹興戊寅三月，桐鄉朱翌序。
　　徐神翁語錄後序
　　余舊聞海陵徐神翁異，常恨未及多見其說。淳熙乙巳，假守是邦，因得訪其遺蹟，而略無傳記可玫。詢之其徒，則曰：吾鄉自漢晉以來，仙者接踵。神翁之時，又有陳豆豆、周處士、唐先生相繼而出。亦曰：吾東家丘耳，況神翕得道五十餘年間，小夫賤隸、婦人孺子得其告戒者，不啻以萬數，曾何傳錄之？有問其嘗所見聞者，或云：翁之仙去已七十八年，故老無復存矣。繼有以嚴陵所刊語錄示余者，蓋道士苗希頤所記，而朱新仲舍人為刪次也。雖裒集頗詳，而訛繆無以攷正。暇日訪諸邑子，則有能道其父兄與公弟子之所見聞者。質之苗錄，時有異同，而其言則有玫焉。又出其往時鄉老潘汝一所為行化狀，第嚴於釆擇，惜其所記之不廣也。因俾取希頤之錄，證以所聞，重為編削。其間舛繆乖忤、刪正損益者，殆數十處，傳疑則兩存之。又益以耆舊所傳，及《東軒筆錄》、《龍川別志》、《孫公譚圃同安志》所載，凡十有八事，與行化狀合為一編。攻之堅木，庶以傳信。且使是邦家誦遺訓，得以去惡就善，亦風俗之一助也。歲在丁未正月旦日，朝散大夫知泰州軍州兼管內勸農營田屯田事朱宋卿序。
　　虛靜沖和先生徐神翁語錄卷上
　　徐神翕名守信，泰州海陵人。年十九入天慶觀，隱跡于掃灑之役。嘗遇至人授道，日誦《度人經》。有問休咎者，假經中語以告。常攜一帚人呼日徐二筑。發運使蔣穎叔，以經中有神公受命普掃不祥之語，呼曰神翁。自是，皆以神翁目之。崇寧二年，詔賜號虛靜沖和先生，凡三召赴闕。大觀二年四月二十日，解化于上清儲祥宮之道院，年七十有六，贈太中大夫，勑葬本州城東響林東原。宣和中，即其地建昇真觀。
　　嘉祐中，有天台道士余元吉來寓雲堂。歲餘示癩疾，衆皆惡之，公獨奉事甚謹。元吉委化，公告于海安鎮徐宗晨，得棺以葬，哀之如師。既葬而歸，復慟哭，遍拜羽衆，下至廝役。已而造北極殿前，取囊衣悉焚之。止衣敝袍，執熒灑掃。或入室閉戶終日，若歌若笑，見人必先拜，皆以為狂耳。初葬之明日，徐宗晨見公來謝，乃取疋布千錢欲贈之。公已出門，相望數步間，追莫能及。宗晨疑之，後至觀詢問，公實未嘗出也。
　　治平中，有道人狀貌醜黑，僱負廣顙，幅巾布袍，杖頭挂一藥瓢如拳大，云自二川來。問其姓名，但云黑道人。寓趙生邸舍，常至觀中。先見知觀陳用已用已，每以三十金遺之。次往北極殿下嘿坐，惟公至則與密語，他人莫聞也。歲餘而去，謂趙生曰：吾無以謝汝，令汝店中暑月無蚊納耳。後果如其言，客寓常滿。
　　熙寧中，道正沖寂大師唐日嚴，暮夜巡寮，望廚中若有火光，至則無之。公寢室在廚下，推戶視之，見公東向瞑目端坐，猶不以介意。一日乏齋糧，令公往莊所督米，公即往。至日哺時，唐至三清殿後，見公枕帚而臥，呼而詬之。公曰：來早米至矣。唐怒，不復問，詁旦運米者。至云：徐二哥昨日催促，不得少休，適已先歸矣。莊去郡往反百餘里，唐愕然，乃為公命名，置弟子籍中，人始信其遇異人矣。從而問休咎，或書《度人經》語以對，或不答，或大罵，皆有所謂也。熙寧末，以守信被恩澤，度為道士。公笑而不受，曰我只解掃地耳，力役如故。
　　公每日晚間，於殿堂諸處收香貼紙入房中，信手書字摺疊一處。明日有來求字者，以次取而付之。悉酬所問，紙盡人亦絕矣。
　　公掃灑之際，略無奔物，木葉腐者，就擁其根，槁葉則收置一處。每醮罷收拾燈缸之餘者，給晨夕碓磑之用。殘灶之不可復用者，即紾取膏油。其滓猶不肯卉，收一器中。舂簸之際，粞米亦聚於一器。遇大寒時，聚丐士燃橋葉，取殘往散於其上而焚之。仍煮粞米粥，與丐士同食。
　　舒州真源宮道士崔仙翁，名古之，字道光。嘗遊石幢嶺，見松下二人奕暮，與崔一子，令吞之。崔遲疑，行至中路忽見公，遂語其事，示以所得碁子。公取而吞之，過昊塘而去。後崔復至是嶺，遇前奕者，大加叱責，崔自此病狂。
　　唐日嚴延接四方羽流，公或肅清雲堂，栩日必有至者。
　　海陵宰沈伯玉，攜幼子見公，問有官祿否？公不答，固問之。公曰：金水在命，祿在二十七年。後沈令日者推之，二星果在命，後授官之年如公言。
　　沈宰妻病求字，公書無想觀音四字。再請之，又書誦之十過。是年十月，妻病死。沈後看《度人經注》，無想觀音乃掌長夜之錄者。
　　致仕查駕部，與沈宰同見公公不出。杳叩戶甚久，公曰：只見沈官人，不見查官人。二人遂去，未幾查卒。
　　觀主首以屋宇敝壞，而求見公者日衆。遂置櫃于公之座側，期布施修造，公許之。遠近施金，日或至萬數。然亦有虛日、封緘不動，而所收如常。
　　熙寧中歲飢，觀門缺乏。公每旦自出數百金，遺知事市蔬。僕輩意公有私藏，欲竊之。伺公出，潛啟其戶。有盆水在內，足蹶而仆，盡濡其衣。方振衣間，公忽坐林上笑曰：教你休開。盜者狼狽而走。
　　郡守張次山，有故舊在城都守官。有書來云：成都有一道人，衣弊衣，稱泰州天慶觀徐二翁。
　　元豐中，蔣穎叔為發運。初見公，問會何事？公云不會。問知禍福否？云不知。問看《度人經》還通曉否？云不曉。問我為官如何？云官人好聰明。再三問之，云宜臧邢。不臧刑如何？公以手捫背，曰瘤子痛說不得也。蓋蔣背有瘤，盛怒財痛，至不能語，未嘗告人也。乃命二吏掖公而拜之，曰真人也。經云：神公受命，普掃不祥。公可以當之。遂呼為神公，因留詩曰：持帚掃諸塵，經今三十春。憐渠獨行意，雌靜不先人。為公立守雌堂。或云：呂吉甫贈詩，有為止矜夸獨守雌之句，故蔣公取以為名也。蔣又見殿側有樂子長真人碑，題詩曰：瑤壇三級滿蒼苔，想像真人飲赤柸。颯颯仙風動杉檜，只應飈馭暫歸來。子長舊宅，在今沖真坊樂真橋之側，蓋飛昇之地。梁大同中，建樂真觀。至唐大中時，徙而東之，今天慶觀是也。又公所居，亦在樂真橋之東，故蔣詩謂公乃子長再來也。
　　蔣穎叔嘗求字，書龍字。問何故不全？曰後來添之。是年，除龍圖閣直學士。再問之，曰且得久而。再叩之，乃加三點。問背瘤如何？曰閣下則下也。後除龍圖閣學士，瘤果移稍下。又嘗求字，得赤天魔王字，又得負天擔石字。問擔得幾石？曰二千石。未幾移帥廣州，乃應赤天魔王之語。後入為樞密，則負天擔石之驗。
　　蔣為發運日，欲開龜山河，心計之久，未嘗語人。一日懷此事見公，公遽云：開則便開，何須問人？其意乃次。
　　王荊公遣人求字，書初舒王字四字，如此書。公曰：勸字內不須用人字也。蓋經有赤書玉字之句。後公還金陵，舟行。忽岸側有老人呼曰：相公，徐神翁有書。接書視之，亦如前四字，老人忽不見。未幾，公薨。政和中追封舒王，其書驗矣。
　　虞尚書策，元豐末罷通州，伴來見公。公書青龍、白虎、朱雀、玄武、獅子、白鶴、羅列左右，日月照明，洞煥室內，凡二十四字。公曰：得也，得也使得此字也。到闕，除大常寺奉禮郎。時方修禮物，見排列青龍、白虎等儀仗，方悟策。又與子沆求字，得三十二過字。時沆年十一，至元符中過省，年三十二矣。
　　元豐七年，舉子赴南宮試，求字，書樂出成灰四字。張正議之子大成，得山嶽吞烟四字。是舉試，樂出虛論而貢院火。
　　尚書范鏜作憲使，問公每日食多少？曰飽便住。問有夢否？曰自不受道正顧錢後來不曾有夢。問是修行悟解惟復遇人得道？公不答。再三問之，曰遇人。何年遇人？曰庚戌。今年庚申公度人否？笑而不答。
　　范未有子，求字，公書灣灣二字。歲餘，在揚州灣頭得子。後再過海陵，見公，公日更去州東三五里，接取箇秀才。次日過通州，方至唐灣，又得一子。
　　錢舍人勰持母服，寓居泰州大寧寺，見公求字，書上明七曜摩夷天七字，俄遭回祿。其子東美，嘗得公書齊到帝前四字。會勰使三韓，東美偕行，同日謝辭去。
　　經義所檢討布衣劉谷，與公早相識，嘗造樂真人堂，問真人安在？公指像之鼻端示之，劉嘿會其意，謂：樂之出沒，一氣往來耳。劉作詩云：來來來問箇空因，一向低頭獨拂塵。卻指鼻端泥一點，笑言便是樂真人。
　　谷嘗與公以草藉地，宿於廚中。一夕光耀如晝，見公張口瞪目而坐，空中聞人語云：徐禧入蕃直立死，呂惠卿喫著枸杞夾子。時禧經營邊事，而呂猶持服維揚，二人皆谷所善者。其後禧有永樂之禍，而呂更元祐之貶，紹聖甲戌方復官。
　　待制呂益柔未第日，其父見公，公曰五十四好，又云第二人。後益柔第二人登科，五十四乃其排行也。
　　承議王仲京遣人求字，書□字；再問公，公云：速入道，亦恐不及。是年卒。
　　孫升簽判任滿別公，公曰：做官時著誹。後兩任不赴，遇覃恩，賜誹為御史。
　　王和甫求字，書三山字，後提舉嵩山崇福宮提舉。林處初在京師，見泰州蔣道士有公所書字。處對公像焚香，禱而拈之，得回度五常四字；後除常州教授，再任首尾五年。
　　劉谷壻蔣靜待制，元豐中謁公，云：初見公醮壇上，觀其屈伸狀貌，人也。察其神宇，則古所謂與造物游者。靜默然無言，鷥立揚眥以卜之。公方掃地，遂舉帚以對。靜揖之，即肩帚下壇去。於是，知其真所謂抱一勿失，不以卜筮而知吉凶者。
　　范推官遷以書干李南公，久未有報，疑以問公。公書石字，後數日，南公以縉錢諉石丕遺之。
　　李直德詩法言，以未有子問公。公曰買底祠部，不如賜底，又書孔孟二字，後果得二子。李赴楚州鹽城宰，見公，公曰汝臨替著誹。尋遇元豐乙丑覃恩，改服色，拜勑日乃交印時也。
　　周裕熙寧三年登進士第，久在選調。一日見公，公書八京兩字。裕雖知經有八景冥合之句而未曉，公曰此回名合也。是年權淮陽軍宿遷縣尉，獲賊改祕書省校書郎，蓋選·階七等，至京秩為八也。
　　元祐初侍禁王勝，因押綱求見公。公無語，令飲水三盃。辭不能飲，公曰：三盞水不能飲，況他飲一河水耶？勝皇恐，不敢隱，蓋其妻李氏妬，溺一婢於水，欲作醮解之。公云如此卻好。醮畢之夕，勝與李氏皆夢所溺婢云：神翁度我，我冤釋矣。
　　宣徽使張安道休致而病目，遣人賫香求字。公書回鹿劉玄四字與之，經有回蹠流玄之語。張以書謝曰：蒙示四字、一見體會來意，將俸曆焚。訖曠劫以來貪吝之心，使隨此火光俏滅。自此目疾漸愈。
　　參政呂吉甫，元祐初母服闋除郡，聞有臺章求字，公書建節二字。呂云：方虞罪逐，敢有是望。公曰：終須建節。俄貶建寧軍節度副使，至紹聖改元召帥延安，尋自觀文殿學士拜保寧軍節度使。
　　吉甫初來拜公，公顧曰善守善守，皆謂使之善守富貴也。已而除藩府，固辭，降之單州，則單守之應；相繼遷謫，則又使善守之意也。
　　呂嘗得公字，云北都泉曲府中有萬鬼群，但欲遏人等，斷絕人命門。後自延安得謫。
　　內相蘇子瞻初起知登州，來求字，公書來王守三字。又問學道之要，公云閑好。蘇公見許道士，求解字。許曰：經云赤書玉字，勑乃王命，公作來字書，則王命將下。果召為內翰，復出守揚州。蘇公疑閑好之言，再遣人求字，公不書。後謫惠州，遣子過求字，公不見子由，謂：吾兄信其言，而不能用也。
　　蘇黃門子由，自績溪遣人求字，公書運當滅度身經太陰。俄被召，歷侍從至門下侍郎。元祐末出知袁州，再遣人問之，書曰十遍轉經福德立降。謂來使曰：過去十，見在十。子由聞之曰：日者謂予，戌運多福，酉運多厄，豈十年後有再生之理乎。未至袁，遷嶺表，元符末乃還。
　　道士潘奉真，元祐中累試經未中，公書三十二日四字，後試中時年三十二。
　　三衢進士江緯，欲更名汝真。來見公，未及語，公曰：汝姓江，去工字，安女字即佳。江遂易名，後登第。
　　客省使劉爰，元祐中與其父被謫，求字得執玉把節四字。未幾，與父皆得召，爰除內東門司，其父知內侍省。經中有執錄把籍同到帝前之語，公以錄為玉，以籍為節，蓋二公皆中貴人，為節度留後也。
　　宿州陳助教求字，公不書，但連叱之，仍命巨觥盛水飲之。數四，陳生辭，不能復飲。公曰：汝不能飲此，況他飲湖水耶？蓋嘗利人之財，其人溺水無救心也。陳皇恐，謝公曰：爾負財負命到此，不省是難教化也。陳生遂入道。
　　有一武臣為邊將，其家久不得信，來求字，公書重屋二字。既而訃至，官為護柩以歸，始悟二字乃千里尸至。
　　齊巡檢元祐辛未求字，書羞字，齊母丑生，不瑜旬而亡。再見公，公書羨字，未幾齊卒。蓋以羨字之上為羊字，其下為次字。羊者未年，次者相次也。
　　郡守周鄧初赴任，舟次泗上，公以書遺之。及啟封，止云殺人放火。周到任三日，郡有殺人放火三盜，皆得。
　　元祐癸酉，江陵舉子見公。公曰：今年八口得解。後榜出，姓名有口者八人。
　　姑蘇舉子赴省來求字，公曰：汝無慮，華亭土地已備禮迎近矣。是舉中第，注華亭簿。
　　供奉和鉉有親戚，相約同見公。和意不欲往，因曰：人豈不自知。不得已；遂同來。公一見，謂和曰：官人豈不自知。
　　陳古元祐中，率衆造帳座，獻東嶽，約郝艇秀才偕行。郝猶豫，來求字，得居字。陳謂郝曰：居者，安之兆也。事畢回至高郵，郝以疾卒。陳載其柩歸，始悟居字乃古載尸歸也。
　　元祐中，駙馬都尉張敦禮以公名奏聞，賜紫服及賜號圓通大師。公不受，常服如故。
　　公嘗書一偈示衆，云：天地一尺，四海一滴。把眼一貶，不見蹤跡。又嘗寫詩云：遙望南莊景色幽，前人田土後人收。後人不用心歡喜，更有收人在後頭。汲汲光陰似水流，隨時得過便須休。兒孫自有兄孫福，莫與兒孫作馬牛。富貴貧窮各有由，宿緣分定莫剛求。不曾下得春時種，空守荒田望有收。南莊北宅眼前花，好兄好女莫謾誇。我若一朝身死後，又屬張三李四家。
　　元祐四年，郡吏陳德儀亡失。海陵宰李元規印紙，限一月尋訪。求字，公書才。如此字，至限滿前一日於門首官道上獲之。是日乃十一月十一日，蓋月建在子所得。才字加子為存字，十一為在字。
　　揚州市戶鍾靜，元祐中暴卒，將斂而甦，云：初被追至陰府，證事放還。至中途，護送鬼吏云：何以謝我？靜曰：唯有齋牒一道。吏曰：此物亦可。乃以片紙易之，欣然持去。及甦，手中有小紙，淡墨細書兩行字，不可曉，乃以示公。公曰：此陰府當錢貼子，其上云：齋牒一道，當錢五百貫。汝速歸買紙錢，并貼子焚之。
　　通州海門人鄗慶，販魚過海陵，來求字，得禁字。慶謂：所販槁魚，何禁之有？比至錢塘遇盜，所有蕩盡，後獲盜之人乃林小二。
　　道士李八師守柔，善釋公字。元祐初，往揚州作龍華會，道俗以事公之禮待之。公忽以片紙書字，摺之與許道正云：候李八師歸，與之。後數日，李抱病歸，許以字授之，書云：已攝北羅鄧。守柔連呼死罪，竟卒。
　　右班殿直賈賓，元祐中求字得馮字，又加四點於其下，後得漳泉福興四州軍巡轄馬遞鋪。
　　宣德郎周景，元祐末感寒疾，夢一老人授之以藥曰：我特來救爾。及覺，病良已，是時猶未識公。後於給事喬執中家，始見公像，乃所夢者。至紹聖丙子來見公，公一見揖之，曰：久別安樂。周始悟昔年之疾，得公救之。
　　成都道士賽拱辰，元祐戊辰冬錄賈善祥所撰神公傳記，來求字。公一見曰：何煩作傳記，人生無計多事爾，且先作一頌，當為寫字。拱辰頌云：神公神公，如月滿空。不以目視，照見無窮。公遂書壽德動經四字，公云：爾父母安樂，不須問；德字則爾母何氏，陰德福爾；動則動，靜歇滅；經字少工，宜精進。賈師得地祇兩字，賈果曾夢授符命，除亳州太清宮土地。
　　僧智通未度時，詣觀求出家。問公，公云：汝可為僧。書陳字與之。智通後於資福寺出家，長老道圓度為僧，道圓俗姓陳也。既而來謝公，公云：資福今則寂寥，後有人修造，在向後更有樓臺殿閣。又書道字與之，智通謂道字其師名也。道圓死，繼之者乃法道，創修資福極華煥。後二十八年，詔郡府各以一寺之甲者，改神霄玉清萬壽宮。郡以資福應詔，知宮則道清大師印若紳也。又改塔為鬱羅蕭臺，殿堂門糜皆更新之。公之言驗。
　　大夫陳祥作信，倅時贈公詩曰：朝携一帚隨我身，暮携一帚掃我室。朝朝暮暮掃不停，塵埃掃盡真仙出。
　　進士周獲，元祐八年失解，求字，公書佃字。後三年，陸農師守泰州，周預薦。
　　常州劉道，元祐中來出家，公曰：汝不當住此。書九日乾三字，日字在左。後數年，於京師建隆觀九曜院為道士。經中有九日導乾之語。蔣講元祐中與衆人見公，公獨招蔣，授以片紙曰：汝用得此字。乃葬字。李八師解之云：豈有兩葬事未了乎？其一卯生，其一巳生。蔣泣曰：講父母皆未葬，實卯與巳生也。即日襄厝不敢緩。
　　維揚城束人姚文質，初未識公。在元豐初，忽見老人扣門，獨持一帚云：我泰州徐二翁也，我有一帚生在你後園中，可往看之。姚與公往園中，公指一處曰：此我帚也。姚隨所指見蘗竹一莖，生如帚狀，回視已失老父所在。遂來見公，如所見老父，而公未嘗出也。公曰：彼處可卓庵修行，他日求觀中修造。姚即於生帚處結庵，繪公像奉香火，有疑則禱之，無不驗。至元祐中，來建三清殿。
　　文質謀遷葬父母，先得一低地，又得一高處。心不能次，各取土一掬。封袖間以問公。文質未及言，公即云：用低地。文質出二土囊，公指其一曰：此土佳。視所封刀，低處也。
　　錢端叔之妹無子，端叔携以見公，公書元始上帝四字。其妹云：我已自曉，止得女子爾。其後果然，蓋始字女台也。
　　元祐中，王微未仕，來見公，公即呼曰：王官人莫愁前程。謂一道士曰：請官人道正處喫茶。及再見公，公撫其背曰：他時為州官日，照顧觀門一事。微亦唯唯而已。後二十年，為泰州理掾。適本觀主首有公事，憲司送司理院。擏悟前語，為盡心焉。
　　杭州人范小五，携一娼姓呂，來求字。公大書云：呂氏無夫，范氏無妻。皆皇恐而退。
　　如皐人籍天從，欠茶客三百千，客訟於官。久無所償，於其家竹園中自縊，有丁生救之而兔。客聞而憐之，復告于官，乞寬其限。天從自此生計復興，其後以五百千償客，客不受餘金而去。天從因病煉服秋石，元祐末見公，公曰：爾非籍三乎？批其頰而叱之曰：何故食至穢之物，爾記得竹園中否？譬如彼時，更何戀耶。天從遂悟，乞住觀中奉事公。公許之曰：爾可為我作勝事，積少善綠。遂令同姚文質作紏首，造三清殿，更修觀宇。天從至祟寧五年七月感疾，求公呪水。公不與，問：爾姓甚？曰：姓籍。問：籍字如何寫？曰：竹頭下從來從昔。公曰：只用昔字，更使得一夕字，子急歸去。天從於二十一日夜坐亡，是日乃己巳。蓋昔字二十一日也，一夕從己則死矣。
　　公一日謂修觀道士曰：速去真州買木。遂如其言至真州，問之市人，云：今早有木栰甚大，欲得一千六百貫，長蘆僧酬一千五百貫，客未售。道士如其價而得之，長蘆人再來已不及矣。
　　秀州進士鄧巘，元祐中赴舉求字，公書羊一夕已四字。是年不第，至辛未年卒。
　　寶錄侍宸程若清，初在儔，衆人無識者。元祐中，別公歸潛山，公以詩餞之，曰：破布襴衫結角提，退毛鸞鳳不如雞。蚌蛤雖然無顏色，內有寶珠人不知。後二十年，程與公赴召，同居上清，賜號寶籙先生。
　　提舉劉誼，遣人求字，書林下人三字。誼喜曰：我奉道，昨夢雙童飲乳，乃知余寶林下人也。後至楚州卒。
　　郡守熊皐之兄待制，本以病訪醫，且欲歸鄱陽。皐以問公，公書丁字，曰：也作得丁字也，作得下字只挑腳是丁字，更添口作可字，若添人則何字？又曰：使此何字不得？只添三點則使得。數日後又來求字，公書道言此三字。後得信，知其兄至真州丁字河卒，其幼子次日又卒。乃驗道字缺二畫之意，而丁河之微隱若此。　　
　　主簿柳卞嘗驗尸不實，州將平其事。來見公，欲正月起行。公曰：明年正月。卞不以為然。會運使李琮牒州拘留，劾奏明年正月始得脫去。
　　殿院林旦為淮南漕，求字，公書上尚當黨□陵六字。唯□字多一畫，後移漕河東卒於上黨。
　　佛印大師了元住金山，致書於公。公不開緘，只云好好。又於封皮上書金字十四箇，兩兩相並，授來人持去。復遣人求字，公書二七佛三字，後住金山凡十四年。
　　江陰布衣劉谷，元祐庚午冬，或諷村民以田事進狀訟谷，事下淮東憲司。谷懼禍，來見公，公書天字七箇，並列者三，其一綴於六字之下。谷默領其意，乃變姓皇甫，逃於廬山。嘗至饒州安仁婿蔣靜官所，淮憲以聞，有旨治靜。谷逃，三年至紹聖，而田事直，靜亦會恩乃免。元祐甲戌四月中，公杜門不出，道衆請之，曰：候改年號則出。數日，果改紹聖元年。
　　內翰王明叟嘗得公書，啟封有呂字作□。如此書，後喪一幼子一長女。復遣人問公，公書季秋霜降四字，逮除刑部侍郎乃九月也。
　　紹聖初，海陵舉子問公得失，公曰：陸侍郎來滿城著綠。次舉何昌、言榜、郭觀、張知常、李彬、郭元瑜登科時，陸農師典郡開宴召之。中奉查應辰賦詩，有竚看黃霸徵為相、須信徐翁語有神之句。
　　李彬朝奉未第時，母姜氏問公，公一見即曰：今年未旺，爾祖有陰德。姜再問之，公曰：候木旺卻來相見。是年彬獲薦，姜復見公，公曰：卻是木旺也。彬果登科。
　　紹聖丙子，尚釋之赴維揚試，問公，公曰：我箇裹自擔，卻一箇亥生底在。尚是年獲薦，而海陵魁王山乃與尚，皆辛亥生也。
　　秀州天慶觀道士夏日時，紹聖中求字，得上聞三十三字。是時年二十五，後八年卒。
　　進士陸表民見公，公曰：與爾箇實字，視之，作寅如此書。又曰：汝不可用，與汝父可也。已而陸喪祖母。
　　如皐令劉、海陵簿蔡、興化尉陳，同見公，公書矢字。顧劉曰：爾添口為知。顧蔡曰：爾添巨為矩。顧陳曰：爾添豆為短。未幾，陳病卒。劉常任智，故警之。蔡名居厚，後為從官。
　　蔣道感疾求字，書萌字，十月十日亡。
　　州吏孫氏妻見公，未及語，叱之曰：爾何面目來箇裹，便還他物亦不及矣。嫗惶恐而去，翊日為官所捕。乃數日前，利邢氏女子衣物而殺之。
　　尚釋之以小疾訪公，公與語曰：道生一，一生二，二生三，三生萬物。及送出，連呼馬牙硝，其意似有戒飾。及歸，有醫留藥，其湯使用馬牙硝。
　　運使張祖求字，書瓏字。張自云：龍在土為失水，且瓏墓也。尋以疾卒。
　　曹判官舜元見公，得婦夫檐石字，家有二婦人懷妊也。經中有負天擔石之語，夫者二人也。
　　權教授鮑由，與理掾吴垃見公。公曰：二官人三教並通。垃云：正為未通，望先生指示一門。公曰：有圓通門、般若門。又歷說三教事。吴云：雖然如是，當從何門入？公曰：既是三教並通，又卻問從何門入？
　　吴一日諸公作醮，既至觀，慮所携鏹未敷，欲增之。意未次，往見公。公遽云：捨便捨，又何須問。
　　鮑教授見公，公問：內字上加水為甚字？鮑曰：無此字。又問：內字下加水字為甚字？曰：亦無此字。又問：傍加水如何？鮑曰：汭字。公笑曰：今日正用得此字。既歸，太守召食西樓，方即席，觀壁間有東坡留題，內陳汭字，適與日相值云。
　　山陽富人楊公佐家，一日聞異香，忽有一老父持帚過庭下，適有淮陽道姑徐道生在焉。楊驚而問之，道生曰：此徐神翁也。公佐前揖，已失所在，唯一木斗在地。乃與道生來見公，即所見者，詢其斗則三官殿前柱口斗也。公曰：欲修此殿。公佐施錢數十萬重建。
　　高郵桑正國將赴舉，問公，公書黃綠簡三字。經云：黃線白簡。公去白字，而以籙為綠。是歲果中第。
　　胡主簿思問侍其父，致政歸泰州。公曰：主簿與潘主簿一般。先是，潘亦侍父致政歸鄉，父卒。未幾，胡之父亦卒。
　　曾司戶湛，重九日訪公。及退謂公曰：開春當復拜見。公曰：相見明年今日。湛以事濡滯，比再至，則次年重九日也。
　　老囿馮旺，繪公像於家，日薦飲饌。偶一日忘之，翊日自負蘿蔔來施庫下。公見之曰：我倚得爾好，昨日若不得錢家飯，便不餓卻我。錢亦日以飯為供也。
　　孫氏子訪公，公書日下人三字。又云：爾速歸，今日內使得此字也。孫急歸，得暴疾，卒於日下。
　　張判官漣罷官，謀舟未得，來見公，公書吉水二字，云：且意就使。張往見郡守，守云：適已差周永船矣。吉水則周永也。
　　鄭通判詢挈家見公，時一女方及笄。公忽云：母也戀女不得，女也戀母不得。未幾，女感疾而卒。
　　報恩寺律僧惟永，與數僧同見公。公顧惟永，取一蒲團若坐禪者，謂諸人曰：爾等不如他會如此坐。衆不能曉，後惟永出世住寶寧云。
　　紹聖中，無為軍湯安見公，且畫公像歸，奉香火久之。其子婦有一子三歲，安夢公云：可施此子出家。覺而語其妻秦氏，秦恚以為不祥，未幾兒病死。秦氏怒取公像投江中，後秦氏感時疾，得軟臂疾。安復來見公，公云：爾妻奔我於江中，謂溺死矣。我卻到長蘆上得來。安大愧，謝而去。繼有潭州賈人劉真見公，公遽云：昨謝汝相救。劉真言：頃至長蘆，見文書一軸浮水上，取之乃公像也。
　　陸羲一日遇公於觀後門，公問：汝姓甚？曰：姓陸。公曰：爾何不出門外坐，有親戚來覷你也。又曰：三日二日。羲歸三日，果有一親戚時生至其家二感疾。羲復叩公，公以□字授之。又三日，時生殂於羲之門外。
　　承務郎王安中，嘗書姓名年甲求字。公於王安中三字周回，書青龍、白虎、朱雀、玄武八字，曰：只此是也。至京遇大禮，差行事郊壇，見四獸旗正在安中所立處左右前後也。又嘗求嘆水，公云：此不須呪水，五月五日卻用得楊枝水。後歸至杭州，以女子病，有僧治之，持楊枝吮水。誦呪是日，女子卒，乃重午日也。
　　丞相張天覺，嘗泊舟維楊山光寺前。見岸側有道人院手，且於中指間取篦掠髮，神彩甚異。亟邀至，問之曰：適見掠髮者，無乃劍乎。道人唯唯。張云：一觀可否？道人如前，於指甲間取一篦子，如白金色，長三寸許，以氣吹之，欻然成劍。張接視之，劍也。坐問遽失道人所在。後詣海陵見公，欲問所遇，未及語，公出片紙授之，有洞文二字。洞字中一畫移下則為洞字，回乃二口，則知水側道人乃呂公也。
　　公暇日多立於香櫃之側，忽有兩美婦携手而來，歌唱自若，直抵公所。衆皆駭愕，久之而去。有陳李二翁在傍，問公：何人耶？公曰：何蔣二仙姑也。衆急追，及門而隱。
　　龔深甫司業初起謫籍，生追人求字，公書興屍起死白骨成人八字。經云：回骸起死。
　　天慶觀主首作疏化緣，請公為斜首。公曰：此疏遇有口者即了矣。凡入疏者，或姓或名多有口焉。
　　李七翁者，常釋公所書字。一日問公求字，公書是非二字作是□。如此書，李莫能曉。有許道士曰：公以爾所釋字，少是多非也。公笑。
　　陳七翁者，亦常解公字。一日侍公側，公以片紙與之，書過度三界字。陳大喜，謂：經之下文云位登仙翁也。有道人薛谷曰：此非吉也。谷是有病，鶴在庭下。公祝之曰：過度三界。誦之數遍，鶴數日死。未幾，陳果卒。
　　姜堰催綱司將校沈福，紹聖初得渭州方士張子皐符水，絕粒近兩月。來見公，公書以其尚食稅之多七字與之。公意戒其絕粒爾。沈不悟，月餘而死。
　　袁承議符赴通州海門宰，挈家見公。符自烹茶一盞奉公，公飲一呷，即授與符，曰：爾等一切喫喫了安樂。符未喫，間道正來揖符，即授與妻兒等遍飲。及歸船，家人問曰：適仙生令一切喫茶，獨知縣不飲，何也？符方省不曾飲，亦不介意。至海門卒，舉家飲茶者皆安。
　　紹聖甲戊，天慶作上元醮，三夕十六日齋畢。道士王善祥等，在醮器庫豚滌見一人，形貌磊落，衣布袍，至庫前長揖。善祥等皆不介意，既去。公至，問曰：何不請道人喫茶？善祥曰：為忙。公咄之曰：此呂公訪我耳。善祥追之不及。
　　信州竹宗隱，求字卜出家。公書三界五帝字，曰：可往真州。遂投儀真觀。後遇試經，得帝列二字經頭。是年試中，披戴蓋所挑經頭，上則三界五帝，下則列言上清。
　　四明舉子秦生，累舉不第。問公，公曰：若見張果老乘鐵船過海，即過省也。後兔解赴省試，在景德寺坐間，見壁畫在後，視之其畫如公所言者，是年擢第。
　　道士劉守寧募緣鑄鍾，問何日可成？公云：三火方得。已而再鑄不就，復問公，公云：須是通州。遂往靜海，得張冷子者，欲鼓間，忽見公來，衆欣然迎之，輒不復見，遂一鑄而成。
　　虛靜汁和先生徐神翁語錄卷上竟 
　　虛靜沖和先生徐神翁語錄卷下
　　公自紹聖乙亥九月旦，扃戶不出，不飲不食，道衆叩戶，寂無音響。十一月七日，郡守陸農師至，令道正擊戶，有頃聞警軟之音。陸呼曰：佃在此久矣，士民自公不出，憂惶頗甚。遂出相見。陸問之，公曰：作少緣事故爾。數日，有人獻紫花石柱四。
　　公初閉戶未出，道正許守節亦扣戶拜請。公既出，謂陸守曰：侍郎此人難教化也。遽索酒，陸守疑其素不飲，今索之必有謂。亟取酒至，公亦不飲，乃曰：此壞人之物也。陸云：在神公莫不然否？公曰：也則不得，此與財無異，至此不戒，是難教化也。蓋專以戒守節耳。又索紙筆，寫云：或先品空二字，守信生多吉，難感謝泰州許壽澄提携，向后去不得野，進退艱難，遂髮虔心，追薦先亡久遠，紹聖二年十一月初七日為。據共五十二字，授與守節曰：今日使得，後數日復取去。皆莫能曉。先是元祐末，重建三清殿，公謂守節曰：爾可退卻名目，將衣鉢盡施造殿。守節不從，至此又戒之，亦不悟。明年十一月初七日，守節死。
　　姜堰兵子王立病將死，其妻入郡市喪具，邂逅鄰媼李氏，同見公。公云：王家家計，卻是李家底。及歸，王立病愈，而李氏子亡，遂以王氏棺殮之。
　　王惠問公擇日種早稻，公云：六月初二日好。道衆云：莫大晚否？惠信受有素，遂歸俟之。會歲旱，先種者皆槁，五月末得雨，遂以六月二日種，所收倍於常年。
　　海門翟元以大銀爐施公，公叱之曰：豈不誤他和尚。元再三乞留，公不納。元退與道士言：初作此爐，欲往泗上施僧伽大士，今報以施公，故有是語也。即復見公，公云：爾不須見我，且與傑老一處說話。元歸至家，病死。元有長子名元曾，字孝傑，死未葬，父子伺室殯厝。
　　韓舜言有二子同染疫，問公，公書生字。舜言大喜，後一子亡，一子愈。李八師釋之曰：病愈者必丑生，生字從牛從一也。舜言云然。
　　淮陽軍村居常清富於財，境有山，西接符離，石礦甚多，不入用。一日有老父扣門見之，云：此山有錦石，汝能取施泰州天慶觀，結大勝綠否？清笑曰：此山安得錦石耶？老父云：爾取之勿疑。遽失老父所在。語其妻，曹氏云：爾試鑿之。果有石紋，如紫錦。清夫婦來見公，即所見老父也。未語間，公書化生諸天授之。清與妻拜公曰：未曾化得一物，何拜？清曰：欲化何物？公曰：石條石柱。清遂還淮陽取之，不逾年而就。泛海而來，遇暴風雨，舟人不能措手，清呼公護持。忽大暗，霧電光中，若見神物挈舟甚速。翊日風止，已達海門，入往至柴墟。清先來見公，公曰：路中驚怖不易，若不然不如此速也。
　　宣德郎耿純，欲與長子娶婦，累問不答。一日書角引二字，且云與爾祖母同。後娶通州張氏，其祖母亦張氏也。
　　釋譚永住揚州石塔退院，歸天合么別公。公書香字授之，後至四明住香山。
　　大資張邃明除帥揚州未視事，謁公。公取紙大書一亡字，傍作四十九點。邃明至揚州，未瑜月而薨。其季成，後四十九日亦卒。
　　江東巨商李氏見公，公汲水，飲之數盃，李辭以不能多飲。公云：彼飲一江水，汝乃不能飲數盃耶？李愧謝，乞作大齋醮，以滌前過，公許之。李昔與一商共泛江，利其厚貲，至中流醉墜於江。
　　進士陳護有女子十五歲，拜香於公前，公兩嚙其頸，後欲嚙之，女號懼而逃，是夜自縊死。詰旦護問公，公云：此女為宿冤所纏，吾欲三噴之，汝女自逃，吾知不免矣。汝驗其繩可見也。護歸驗之，則所縊之繩，三股中斷，惟一股存。
　　左丞陸農師守泰，見得報除曾子開為代，而陸未有新命。疑而問公，公云：陸侍郎替曾侍郎，曾侍郎替陸侍郎。陸云：某在金陵嘗與曾侍郎為代。公言如初。又云：海上好守官。經旬日，報除海州。其後子開自泰移海，又相為代。陸嘗刻奏於朝，問公，公書鄭字。復云：鄭字加手為甚字？陸云：擲字。公云：擲了也。陸憂之。公云；過三年後，卻不擲了。及離海陵日別公，云：此去如何？公云：道衆多也，菜又貴也。後自海移蔡，未幾被召，遂除丞轄。蓋前所陳不下，至是獲伸，故大用，始驗三年之語。陸又嘗得負天擔石四字，乃執政之驗。
　　陸在朝遣人求字，公書終老二字。後守亳州，老君祠在焉。陸既感疾，復遣人問公，得上三十二二，凡五字。又云：下而二字，做得天字左丞也，不須使人字也。竟薨于亳，乃三月二十二日。 
　　林靈噩紹聖中求字，得林下人三字。政和初，自楚州應詔。
　　天慶重建三清殿，上梁，道衆白公，公云：上了下，下了上。已而陸侍郎至，仰視梁記乃書，道正勸緣。陸曰：神公之力，他人何與。亟令下之，別書神公姓名，而後上焉。衆謂公言應矣。其後改仙源萬壽宮，別建三清殿，以舊殿為講堂，遂下殿牌而立堂額。政和戊戌，復以講堂為殿，奉安聖祖，又下堂額而立殿牌。
　　道士闞若拙往山陽，省親別公。公書去野二字，至山陽而亡。
　　周稙妻裴氏病，書妻生月求字。裴六月生，公於六字下添十字，裴竟不起。
　　沈侍郎錫嘗求字，云：願示平生休咎。公書待經五帝，且云向上去不得也，侍字作三重人。其後子昭為侍郎，兼侍講，又兼侍讀，遂出領郡。子昭服金石藥，獨喜飲水，不能乾食。作書問公，欲進少乾食以自養，方待報問。一夕夢公以蒸餅令食，再三不能嚥。公云：汝強食之。僅食其半，翊日遂能食乾物。
　　佴光順每見公，公云：爾在城後住，何不移居城束。凡三四年，但云力未能動。公怒之，光順即問公擇日，公曰：五月五日好。後因大水遷居，乃五月五日。又為其子娶婦來問公，公云：八家都上燈，惟爾家不上燈，遂用未上燈時納婦。時里巷娶婦者，九歲餘八家皆有事故，惟光順家無恙。
　　光順女七歲得驚疾，見公，公曰：速問戴道士，見陳秀才。光順問之，戴云：吾無藥，聞陳秀才近合至寶丹，專治此疾。遂往求之。比得藥已不救，灌之不效。復見公，公曰：賀喜，但爾不作婦翁耳。及歸，女子已蘇，後出家為女冠。
　　有錢臻者暴卒，心微溫，家人不忍殮，五日而蘇。自云初為人追，至一官府有據按治事者，今往如皋縣東監治道路。既畢，吏白：尚有一路欲就，令此人監治。官曰；臻神公會下人，可令速歸。卻追臻，璿許臻監治。臻既蘇，許臻方自外歸，忽頭痛，是夕暴卒。
　　殿直楊公佐赴天台監酒，來見公，公書重午二字。後五十五歲卒，自殯至葬又五十五日。僧法勝初來見公，求出家。公曰：汝作觀音菩薩不得，且作地藏菩薩。後往寺中出家，試經中落髮。蓋觀音乃頂冠，地藏則獨示頂相爾。黃杞未有子，求字。公書元台平育四字，作元月干云。如此書，竟無子。蓋胎育不全耳。又嘗以堂妹病問公，公云：汝妹不安，吾將奈何。數日而亡。
　　翟平病，其妻問公，公曰：較也，較也。比歸平已卒，方悟其言乃窖藏之窖爾。
　　浙人孟軫善軌革，欲改業圖仕。進見公，公書質心依舊格五字。軫悟，以舊術遊都城，其術盛行。
　　卞德往泗上燒香，已及境，忽失道。西行里餘，見枯骨無數，似非人行處。有老父呼曰：不是路也，可從此來。遂得官道。既歸見公，公云：汝等燒香也錯了路。
　　常州洞靈觀道士陳宗式，紹聖中書姓名見公求字。公無語，止於宗字上加一山字。再三問之，公曰：只是如此也。宗式既迴中道，聞洞靈闕人，邑人乞於縣宰，以宗式焚修。及得帖，乃名崇式。宗式曰：名誤也。吏曰：以邑令所諱，故改之爾。
　　王少卿碩甫，紹聖問守鄱陽，遣人求字，得壽字闕其口。行次金陵，改除壽州。赴官日得長兄之訃，乃應闕口。
　　呂大卿直甫為漕日見公，公書盎字。已而除知宿州，改明州，又改饒州，自謂三守土也。在饒時，一日自外歸，仰視州額，方悟盎字。呂又嘗挈家將歸龍舒，別公，公云：彼有井否？云：居有數井。公云：井多即好。至舒州，遭回祿。
　　吴敞紹聖甲戌求字，得三三閉字。時吴未仕，而素有符籙之志。丙子歲，侍其父官於江淮，於延昌觀麻姑山王法師處授天心正法。王曰：吾適悟公所得字，乃經中有上聞三十二天心，拜三十二過，閉目靜思之語。公於此三句中隱天心祕，三字謂天心祕法也，閉則祕也。
　　元符中蔡承議似為六合簿，丁母憂見公。公問：甚處居？云：儀真。公曰：可來此居，且教化我箇病孩兒。似次年遂携家來，其長子幼患足不能行，捨與公為侍香。公以善仁名之，踰年遂能行，後四年侍公赴闕為道士。
　　蔡妻張氏見公，公書道言正月長齋魂神澄正萬氣長存不經苦惱身有光明，凡二十二字。惟惱字作伉。書不數日，舉家病。遣人問公，公以林擒十數枚、李子一枚授來人，云：每人與林擒一箇，惟二娘子與李子。遂食之，凡食林擒者皆安，惟食李者亡。
　　蔡嘗以張氏病求呪水，飲之而愈，因施金帛。公不受，云：要汝作大緣事在。再叩之，曰：且得。至崇寧中，挈家來謁公。引至度人經畫壁，觀變相。又書身經太陰四字。後數日似感疾，問公，公曰：作福則無害。時方重建玉皇閣，遂許化萬人緣，造玉皇及三十二天像。似既安，遂歸錢塘，募緣彫木像及侍從供器花果之類來施，後享壽十七年。
　　蔡婿田佑以母病見，公書山川林木，其母亡。
　　元符己卯全彥博赴秋試，榜未出前三日，公遣道童周希元至其家曰：神公令來報捷。問來時更有何語？希元曰：公語我時，惟立大指。榜出，以魁選。
　　成都謝公舉，元符問作商至真州，諸物皆貨盡，惟餘數獨木舟。貨未得，見一老人云：何不往海陵謝詢之，則鹽場所用也。遂至海陵市之。及見公，乃所見老人也。
　　泰興宰昊嘉成見公，公即隱去。嘉成退，而登三清殿。公出呼從者曰：爾官人何故不行？吏云：未辭，州行未得。公曰：今日行不得，明日更行不得也。斕日，忽得軟足疾。
　　大卿齊湛見公，公問：年幾何？湛曰：六十五。公曰：更五年即七十矣。至七十而卒。
　　忠節將校濮真，中風不能行，乘臥轎見公，且策杖令數婦人掖至堂上。公一見大怒，云：養兵千日，爾病如此，將何用？以杖擊退扶掖者，又以杖擊真。真走避，不覺奔杖，遂行如故。
　　淮東張幹楚執規見公，公遽曰：尊文朝議已得，利州差遣也。已而見報，除利州路提刑。
　　葛光感疾未汗，令人祈於公，公書帝元育齋四字與之。經有帝元育齊京之語，光即詣觀修齋。翊日中，汗而愈。
　　光未有子，問公云：監生大神像壞，光欲改塑，不知儀容如何？公曰：作後生端嚴相。光受教，次年得子，如所塑狀。後又得二子，皆端嚴。
　　祝昭彥憂居鉛山，邑宰請主學。因人至海陵求字，公書二十四二十四，凡六字與之。學之生徒適二十四人，後增三數人，頗疑不驗。已而有去者，率不過二十四人，特未曉疊書之意。鄉老云：前此一官人持服來此主學，亦未嘗過二十四人。
　　有董慶者，元符間自謀於天慶出家，為衆滌摑，未能勇次。一日見公，公方飯，即握其手，携飯盂直抵溷舍。公自取籌百十枚，汲水以濯，且擢且飯。慶感悟，乃作禮曰：願躬此役。自此留觀中，終始不懈。
　　元符三年冬，有街坊道士自淮西歸，忽發狂。大寒中單衣持篇，語言異常。或呻吟如被考掠，自言所造愆惡。又持箱筐至公堂上，以其所藏物列布座前，叩頭祈哀。公以拳擊其心數下，忽仆地流汗如雨，始醒。
　　金壇崇真觀道士明素大師史懷勝，嘗與一李道士，同事神公為街坊。李嘗匿錢於履中，以試公。懷勝曰：不可。既同見公，公發其隱，由是公有點化懷勝之意。公羽化後，懷勝居崇真觀，能預言人休咎甚驗，作詩頌甚敏。紹興丁卯，年八十七而終。歲餘，有趙德明在常州遇之如平生，後乃知其卒已久矣。
　　元符中，哲廟以聖嗣未立，遣中使資香問公，公書吉人二字以對。中使私謂，吉字十一口也。已而徽廟即位，蓋祈御名也。
　　王諶元符三年赴南官試，其妻見公。公曰：且喜王峴。一子了當，是年登第。
　　王待制古為運使日見公，公書行字，笑曰：此字內好使箇魚字，但恐未得他底。其後知衡州。又嘗得五年字，移帥廣東。
　　呂金部和卿，元符初自維揚來見公，公一見，杜門不出。呂連日作齋醮，至第七會，公忽出云：謝金部作緣事，可速歸來，早到家即賀喜。呂以郡官留食，次日晚行至揚州，則其家正罹回祿，救之不及。
　　和州朱霶澤民，元符初問科舉，公不答。再叩之，公云：秀才自寫得，不須討字。固問之，公笑曰：交休不肯休，直待雨淋頭。後霍仁仲榜登科。
　　澤民嘗攜呂真人等三畫像見公。初展呂公像，問：曾來否？云：曾來。問：如何待之？云：以山東客待之。展蔣仙姑像問之，亦曰：曾來，但差肥耳。如何待之？云：以庸婦待之。展申先生像，問之如前，公云：曾來，以常人待之。三人孰優？云呂公且得。
　　楚州鹽城時襄，元符中見公，公云：爾速歸，九月間有道者來，爾善待之，仍須布施。襄歸，至九月中旬夜燒香，聞戶外有人，乃群盜也。襄悟，開戶迎之，列酒肴羅金帛遺之。家人悉免驚怖。
　　襄得公呪水二瓶，公指示曰：此一瓶與家人時時飲之。此一瓶候村中疫疾時施之。襄如公言，留其一，凡三年封緘如故。忽大疫，襄取水施疫者，新香異常，飲者皆愈。水盡，瓶中有鼠骨一副，其白如雪，不知所從來也。
　　元符三年秋，道士許若谷、徐若虛等數人，從公行殿廡間。公忽謂許曰：爾不可壓徐師。許皇恐而避，時許為道監，徐在衆列。至政和問，徐被命為右街都監，而許為道正。宣和初，許授金壇郎，而徐除凝神殿授經簽書左街道錄院事，再遷凝神殿校籍。
　　蔡相元符末，落端明龍圖學士提舉洞霄宮，來見公。方至觀門，公即出迎。蔡求字，公書齊到帝前，而帝字直下一畫分二腳。又嘗遣人語之曰：東西二府樞密相公。至祟寧初，與元度俱被召，已而拜相，而元度除樞密。又嘗得三十二天字，後除丞旨，遷左轄，拜右相，皆十二日也。
　　元度嘗得仙道貴生字，又嘗得昭相字，又得慶相字，後拜昭慶軍節度使開府。
　　御史中丞安惇，初有長沙之命，來見公。公但問：請俸幾何？安不曉，公徐言曰：不到長沙。未幾，果召還。又嘗密叩所疑，公曰：速往見蔡家兄弟。時二公方去朝廷，疑為戲語。俄二公召還長二府，安亦繼召為執政。
　　道士徐希純、黃若厚，元符中未披度。公一日各以令紙摺而與之，開視各得陳字。崇寧改元，郡守陳了翁訪公，詢左右有何久侍公者。主首以徐黃二人對，陳曰：此觀興修皆神公之力，二弟子何不與披度？遂令常住進納披戴。
　　葆光法師全若水，元符間為天慶觀道籍，夙有符籙之心，公常以法師呼之。乙酉歲問公，欲退道籍職。公曰：好法師。全過潛山，以符水救人，監司以名聞。後趨闕，賜號葆光法師。
　　蔡相嘗擁家見公，公指徐夫人曰：夫人倒地也，扶起夫人。衆不曉，至錢塘，徐以疾不起。又嘗得軍字，除鄆州。得坤字，除成都。得北字？除內翰。成都坤維之地，內翰北門學士也。
　　元符三年上元張燈前二日，公以杖盡擊毀之。數日，哲廟遺詔至。
　　建州舉子朱劉二人赴南宮，公各書一吉字與之。比至都下，朱以疾卒，劉登第。蓋劉所得從士下口，朱所得者從土下口，而墨色晦。
　　姑蘇舉子吴經赴省試，公書云：七十三。逮放膀，第七十三名。
　　虛靜沖和先生徐神翁語錄卷下竟