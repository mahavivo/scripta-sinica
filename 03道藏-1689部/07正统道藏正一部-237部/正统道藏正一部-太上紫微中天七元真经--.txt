中天七元真經。撰人不詳。二經同卷。底本出處：《正統道藏》正一部。
　　太上紫微中天七元真經
　　元始天尊演化諸天上皇之劫，鎮治紫微中宮，大會說法。是時，紫微帝君，諸天衆聖真仙，七元真人，皆在慶會，聽說妙音。開度一切，誦詠洞章，无量光明，遍照十方，天上地下。九幽長夜，五道八門，囚徒謫役，餓鬼窮魂，受諸苦惱，結在北方天一黑獄。復見十方天堂、神仙靈館、真人神人、得道聖衆，衣食自然，逍遙快樂。帝君稽首上白天尊：今日慶會，奇妙難言，睹見天堂、地獄，苦樂不同，壽夭窮通，貴賤差等，願垂教誨，令衆曉知。
　　天尊告曰：吾造立天地已來，經無數之劫。自下世俗人，淳消朴散，妄想結縛，十惡牽纏，六賊居心，四蛇藏肺。行坐外息，不整容儀。咒詛讒誣，諂佞阿黨。不忠不孝，不愛不慈，不義不仁，多貪廣取。致被六天魔鬼潛攝精魂，五斗星辰旋促筭壽。非但不得長生久視，兼沈淪作餓鬼畜生。卿等七真，欲施惠救之，必須奉吾律令，常以月三日、十五日、二十七日降下人間，撿括校勘，考遷功過，糺察是非，廣演明威，光宣教戒。於是帝君乃命七元真君，交乾布斗，魁綱激指，上佐天關，而作頌曰：
　　太上大道君，勑召主中天。撿括人功過，遷賞善惡緣。黑書令執勒，毫分不黨偏。
　　第一樞星陽明真君延生咒
　　北斗延生，迴真四明。流暉下映，洞煥自然。七元紀籍，固侍體靈。靈真記名，上玄衛形。魂魄長存，耳目無驚。攝衛扶命，台真流行。保真自然，上昇玉京。
　　第二璿星陰精真君度厄咒
　　北斗度厄，高真靈仙。流光輝映，保衛命生。七元保籍，自得長延。消滅艱危，灾難移遷。臟腑開明，內外無愆。光運合景，與神同連。練化自然，上昇玉玄。
　　第三機星真人真君保命咒
　　北斗保命，高靈散神。正炁攝伏，侍衛敬賓。七元上籍，運致玄真。流演靈明，契體同津。永辟不祥，內守形身。削死上生，與神敷陳。保舉自然，上昇玉晨。
　　第四權星玄冥真君益筭咒
　　北斗益筭，流真散敷。光映下衛，與形同扶。七元度籍，同煥玄元。鎮護精神，保衛形軀。威神可衛，真靈駕浮。明視表裹，與神齊俱。保練自然，上昇玉虛。
　　第五衡星丹元真君消灾咒
　　北斗消灾，四明開陽。上靈散玄，洞映神光。七元衛籍，司命延昌。明上紀名，使我延長。保固身命，除凶去殃。神真吐威，流演洞鄉。尅携自然，上昇玉堂。
　　第六闓陽星北極真君散禍咒
　　北斗散禍，玄映除凶。三光煥照，萬炁流通。七元主籍，列位斗中。檢身護命，灾□不逢。上皇保真，命祿無終。正道長生，與神無窮。保形自然，上昇玉宮。
　　第七搖光星天關真君扶衰咒
　　北斗扶衰， 運致神精。南司保生，延壽體形。七元典籍，靈真營名。列位上司，合慶連并。丹靈散光，洞入玄冥。騰霄飛翔，與神齊靈。保我自然，上昇玉庭。
　　天尊告紫微帝君、七元真君曰：若欲求長生久視，消灾度厄，益筭延年，解免愆過。可依吾教，別室供養，焚香燃燈，讀誦轉經。衆真齊降，魔精消伏，斷滅不祥，過去超生，九幽息對，見存獲慶，永叶利貞，祿位昇遷，家門昌盛，君臣咸泰，天下和平。
　　太上紫微中天七元真經竟