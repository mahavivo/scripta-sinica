全真坐鉢捷法
　　經名：全真坐鉢捷法。一卷。底本出處：《正統道藏》正一部。
　　全真坐鉢捷法
　　嘗觀活人皆按宣洞陽城晷漏，且自今年冬至起筭，來年冬至日止。所謂周天之正數，斗日一夜一。通計一百刻，每八刻二十分為一時，惟寅申、己亥有九刻，皆以子午定其晝夜。今者所在壺漏異常，不遵古法，務在機巧，各肆瞽術工匠一時胸臆之見，制度既無軌財，時刻宜乎差誤，有過與不及之失。今輒撰成滴漏循環之法，積年而成，不勞人力，不費工財，妙用玄微，至簡且捷，雖出萬里之外篋筍，皆可附行於几案之隅。所謂天運璇璣，盡在日中矣。切見好事君子，或用表標，或用煙篆，然香燥財易熱，香潤則燼緩，天晴日表可驗，陰晦又不可考。三者但非悠久之法。但依此造，似乎簡易，而精通玄微，妙中之妙也。
　　造盂之法
　　其法以銅盂二隻，一隻大，一隻小。大者貯水，初無定制，但寬大過於小者足矣。如無，以磁盂代之。小者重五兩，高三寸四分，面底並闊四寸七分，上下四直。造之恐度量差殊，當以太平錢五十文，准其輕重。造畢，於盂底微鑽一竅，如針跟大，浮於水盆上，令水顛倒，自穴外逆通上，入小盂中，用籌探之，水至子時。子時至午則午，至更則一更矣。他皆倣此。
　　下漏之法
　　每日天曉日將出時，將一小盂浮於大盂水面上，至日入時自然水滿，小盂沈於水底為度。卻取出小盂，去其水，再浮於水面上，至來日天曉，仍舊沈於水底。昏曉二時，俱以水滿為度，定其晝夜。其日停水之時，切須澄濾極淨，毋使塵滓隘其水穴，庶幾水無緩迫之矣。
　　造籌之法
　　用薄木竹片，皆可為籤篦樣，隨尺寸高下書寫時刻，用探水定驗時辰更點，尤是簡捷。凡籌三十四分，均布十二段，每段該二分五釐。惟寅申、己亥上，分外加添四分，謂維偏添之數也。閏餘成歲，折蹉之數也。今皆捷取一路，以浮魚指點處是也。凡一年十二月，止用太平錢二十文，隨月加减，鎮壓小盂。
　　加减之法
　　十一月節，晝用二十文太平錢勻鋪小盂底，夜用空盂。十二月節，晝用太平錢十九文，夜用一文。自十二月節為始，晝减一文，夜添一文，七日一次加减。正月節，晝用十一文，夜用九文。二月節，晝用十文，夜用十文。三月節晝用九文，夜用十一文。三月節為始，每七日一次，晝减一文，夜增一文。四月節晝用一文，夜用十九文，五月節晝用空盂，夜用二十文。六月節晝用一文，夜用十九文。自六月節為始，每七日一次，晝增一文，夜减一文。七月節，晝用九文，夜用一十一文。八月節，晝夜各用十文。九月節，晝用十一文，夜用九文。自九月節為始，每七日一次，晝添一文，夜减一文。十月節，晝用十一文，夜用九文。
　　定太陽出沒法
　　正九出乙入庚方，二八出兔入鷄場。
　　三七發甲入辛地，四六生寅入犬藏。
　　五月生艮歸乾上，仲冬出巽入坤方。
　　惟有十月十二月，出辰入申仔細詳。
　　九陽真人
　　三日月出寅
　　三十日沒乙
　　全真坐鉢捷法竟