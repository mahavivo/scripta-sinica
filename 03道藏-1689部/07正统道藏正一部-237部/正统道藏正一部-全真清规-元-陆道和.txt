全真清規
　　經名：全真清規。元明間陸道和編集。一卷。底本出處：《正統道藏》正一部。
　　全真清規
　　姚江春庵通玄子陸道和編集
　　指蒙規式
　　大凡初真童蒙出家，尋問明師，然後投禮，既然出家聽從師訓，長必成人。師接弟子，先問悟透善根淺深，又觀祖上門風善惡，便看本人才不才，方可收錄。先要脫俗，改粧衣服，仙風道氣，教而訓之，後必有異。太上云：常知楷式，是謂玄德，能為天下式。式者，天下法式也，規矩也，模樣也，繩墨也。式從古有，堂自近興。明師接人教而訓之，先從有為，後學無為。高門良子時時習之，有所得也。而無所悟愚迷之師接度弟子，自無所知，教他無為，蠢之又蠢，迷之又迷，生賴教門，死入寒池，填還口債，永劫輪迴。有志之人，親奉明師，朝叅暮禮，聽而從之，習學經典，遵守清規。日至黃昏，燒香上燈，禮謝天地，朝拜聖賢，侍奉師尊。諸事既了，收歛身心，端身靜坐，無起妄想，堅起脊梁，右腳在下，抄手靜默，心不外想，瞑目而坐，或一更二更，此為功課。睡至五更未開靜時，切宜早起，洗面梳頭，穿衣侍衆。待殿上鐘聲初通響時，童子上殿列班在內。二通鐘聲，耆宿上殿列班在外。三通鐘絕盡，主者上殿，居於正中。誦經已畢，童子先出。行道誦經，童子在前，諸殿班次亦復如是。誦經已了，主者入座，童子躬身，便呼圓揖，大衆俱坐，便過茶湯，收酸了畢，大衆都散。童子再入師父房內，稽首作揖，聽從師命，或學經教，或去掃地，各有事幹。但見尊長，叉手在心，側身並拱，傍邊侍立，侍尊長已過，方可迴身。或見客人，必先稽首，通報尊長，準備茶湯。先迎主人，後過客人，叉手侍立。先收客酸。後收主醆，客若起身，先出開門捲簾，客主出而後隨之。或隨師出入，不可同坐，叉手侍立。但凡出入，稽首朋衆，一切授物，稽首謝之。不可自是，不得妄言，去除雜念，常行慈善，念道思真。行須緩步，語話低聲，救濟患難，接待往來，心量寬弘，慈愛柔和，濟物利人，積功累行，依此行持，道不遠矣。
　　簪披次序
　　棄俗簪披，先將簪冠道具等安於祖師案上，大衆圓坐，拜辭俗親，更換衣服鞋襪等事。跪在祖師之前，引度之師梳頭簪披，道衆上殿開啟誦經，引領祝聖。立於香案前，表白讀詞，三拜上香，復退六拜，祝念已畢，入真官堂誦經。行禮祖師之前，亦復如是。誦經已畢，大衆復坐，香燭如法。本師之前，引度領進，跪在師前，三拜迎香，再拜向前，親手遞詞，跪在師前表白，接而讀之，聽從本師授道。又再三拜，稽首已畢，擡香燭案去就尊長，逐一之前，各各拈香並同如前。行禮已畢，次入齋堂，受供祖師之前，炷香三拜，大眾兩邊炷香六拜，勸齋。齋畢起座送客，送客回來，再向廚中並行謝之。日用所行，諸事方便，苦己利人，降心滅念，敬師奉友，毋起俗情，常檢己過，性上用心，叅請前輩，謹守清規。
　　遊方禮師
　　既遊諸方，不訪師德，且要道具整肅。初到入院，便看西廊有息肩二字或駐鶴二字，於此便歇。或久住，檐子平放。或經過，頭高頭低。靠在壁上，便取氅衣搭在左手。或有直堂知客出來，便穿氅衣，稽首賓主。或問來歷，某州某觀師某姓，答曰：某處、某州、某姓。問答已畢，請入。若旦過，除鋪蓋外，並皆入包。鋪單了畢，洗足更衣。復見知客，行禮曰：即日恭惟知賓大德先生起居多福，某久聞仙隱，特來瞻仰，荷蒙收錄，鋪單展缽，不勝感激之至。稽首。領見主者，禮曰：即日恭惟提點真人起居清福，某久聞道風廣博，特來座下瞻仰尊顏，荷蒙收錄，鋪單展鋒，不勝感激之至。稽首。或留茶畢，起身相謝：適間輕踐方丈，荷蒙煎點，下情無任激切屏營之至。稽首。行禮已畢，歸單。主者答曰：山門有幸，鶴駕來臨，有失迎接，不勝云云。又起單相留曰：院門寂寥，堂廚淡薄，敢望高士久留鶴駕，起助道風，無任攀戀望恩之至。稽首。
　　堂門戒臘
　　接眾者先須旦過三日，然後請入庫廳，看驗文憑，某處某年某月某日投師授道。書錄青冊。然後安單，便看青冊，排名排姓，各看排單，知己知人，便遵戒臘。前後必讓尊卑遠近，上殿登堂，依次序而行，行住坐臥，分長幼而居，各守戒臘，莫犯高低。依院門之次序，行方外之尊卑。
　　坐鉢規式
　　夫坐鉢者，自十月初一日為始集眾，過冬至新年正月中旬滿散，百日為則。如入堂者，各請情願。本來各各專為自己，生死事大，無常迅速，遞相究竟琢磨，叅問師德，聽從規矩。鉢有動靜，動則許容徐徐運動，靜則不然。如有神昏點頭，搖撼身屈，主鉢先行巡牌，以牌掛在昏者身上，三擊而退，然後輕輕取牌，徐徐起身，巡究他人後犯者替。或鉢未終，鐘未嗚，靜牌未換，無故出入，語話動搖，不依規矩者，並行責罰。
　　一　如有違犯前項事者，副鉢舉行，主鉢責罰。初犯白堂，再犯罰茶，三犯出堂，重者並行清規祖師則例。
　　一　晝夜十二鉢，以按十二時。三靜九混，以按三元九氣，又日三返九還。
　　一　每日至五更寅時，聞開靜板響，各請洗漱，朝真禮聖。卯時早齋。辰時混坐。巳時靜鐘三通，各各靜坐，如法用功。午時赴齋？未時混坐。申時如前入靜。酉時晚叅。戌時混坐茶湯。亥時如前入靜，用功如法。子時歌詠，教演詩詞，以敵睡魔。主鉢先舉，每行三遍，不可以多。丑時放叅，各請隨意。副缽專一提鉢，不可久沈，人各誠敬心
　　三不起身
　　夫不起身者，大衆常住，自有知客，或有直堂應答酬酢，迎接賓客，相送往來，眾不可動，以亂堂式。
　　一  打坐不起。澄湛天心，調息元和，究竟本來，默運玄機，體若太虛，不搖不動，任從來往，人各誠心，靜坐如法。
　　二　誦經不起。人各運心，威儀整肅，調聲運氣，心思意解，耳聞目視，音聲相和，前後相隨，任人來往，各自皈依，誦經如法。
　　三　赴齋不起。念道思真，心清意靜，神定氣和，靜默受供，展鉢無聲，登堂不語，任他短長，人各恭敬，齋坐如法。
　　全真體用
　　祖師設教，仙聖度人，開大乘之門徑，通眾妙之要津。俾歸元而造理，警心妄以全真。貴忠心於清靜，務圓性於朴淳。深明短景，至樂長春。故不掛利名，毋黏世事。明大體，金潔玉瑩為心；養元機，介石潔冰為志。濟人利物，融一理以周通；鍊己還元，總萬德而中備。任其偏執之徒，修證圓機之士，無辨無爭，不矜不是也。清居琳宇，混處雲堂。莫覷他非過短，當除自是強梁。心脫灑，隨方和順；量豁暢，到處溫良。早晚赴齋，當拱手誠心而默坐；朝昏叅聖，務擎拳緩步以趍鏘。體上達，威儀整肅；居下流，舉措荒唐。逮乎密叩真機，叅同玄要，奉師至敬篤恭，問道精誠虔告。曉萬理以還元，凝一真而妙用。豁開道眼，安然默照於妙微；瑩徹天心，感應返觀於靈激。逆則含容，犯休譏誚。低心敬承乎同袍，克己靜待乎不肖。大凡叅詳教典，講習經書，當實窮靈源根本，毋虛嘲口鼓之乎。徹聖心之意外，融自性之元初。叅問精明，方為絕學，窮通博貫，始樂無為。心條達性，玲瓏自然，真樂無極，氣融沖神。寂默卓爾，體同太虛。若水之平清柔順，如雲之縹緲卷舒。原夫欲其達道了心，全在實行真功。戒狂放則不墮偏邪，處厚實則了歸中正。去己非、常樂安和；不自是、誰與爭競。情泯則心閑，塵清則垢淨。處治規劃，毋獨主以專行；公務作為，隨常住之普請。奸猾慵狡，則敗德招愆；嫉妬欺瞞，則喪身失命。逐聲色好勝則凡，忌人我息中則聖。是以大達多多陰德，真人暗暗偷功。常存道氣，迴避俗風。戒行精嚴，斷無四非八識；功夫綿密，决證九轉六通。恣愛慕，逐邪魔之境；貪口腹，墮餓鬼之中。常寂坐而慧燭，莫肆情而迷蒙。志存平等，心樂齊同。見物休懷私昧，應緣力務公忠。切要行止順時，云為先燭；偏倚速改，差過早復。心彎曲則處處爭差，性停當則人人信伏。猖狂驕傲，性必輕浮；佞慢詐欺，命思薄福。上士厚氣以敦頤，高明卑謙而自牧。毋忝教法清高，莫犯堂規罰辱。敬體前因，各宜雅肅。融精神以固守，持元氣以不先。體證金蓮，果登玉境。同逍遙玄元之未始，共快樂象帝之先天。咦，天圓地方應規矩，性靈命豐合金仙。
　　鉢室賦
　　全真道海，仙聖心淵。於中明太極，向裹隱壺天。竅眼通中，象靈泉而上涌；鉢心透底，使神水之昇涎。高明處則仰虛中主宰，上善居則柔順乎淵泉。息波浪則心如碧水，靜風濤則性體金蓮。一志湛寂而不變，三心澄澈以無遷。毋滚流則安於止定，若靜息則可以方圓。原夫坐鉢習定，入室修功，有虛中而洞達，從實處以圓通。會天地於半升鐺內，潛情性於一鉢室中。融玄元之祖氣，鼓浩劫之真風。萬法徹通兮肅清絳闕，諸塵淨盡兮皎潔靈宮。雲朋心一而敬比，霞友志和以合同。大凡攝念潛心，返情復性，起居最要安常，餐飲切休過盛。妄心滅而寂照元神，真息調而融沖慧命。入坐時含光默默以虛心，開靜時返視徐徐而出定。睡魔倏至，人人不覺頭點身搖；昏障忽來，箇箇鮮知口開氣迸。巡行專在於警提，掛牌務存於救正。當自返以謙柔，休昧己而強硬。本為生死修持，毋生人我辯競。切宜起離昏散，抖搜精神。恭身先拜仙聖，回首次謝志仁。當生懼喜，毋起怒嗔。自然心中安泰，快樂壺內熙春。克己報德，實於上士；強懷反恨，真是小人。莫自是徒為虛詐，當省非厚養朴淳。詳夫先聖規矩，祖師鉢義。金返本乃鉢之源，情歸性乃鉢之理。鉢圓混以象乾元，中虛猶太始。森羅悉備其中，造化皆全箇裹。因有透漏，不覺而沈；由無點滴，忽然而起。冰澄湛而悟歸源，鉢浮沈而明返己。大抵以無喻有，假實體虛。琢磨必從師友，了達須下功夫。當參明父母未生之始，常返照身心徹勤之初。實純志士，須謙卑而遵近；怪友狂朋，必柔順以遠疏。壺公甕牖，真樂無極；顏子簞瓢，至樂有餘。體聖仙隱几而密處，效真人阛堵以淵居。得乎安靜，樂乎恬如，審乎鉢室，連單叢林，知識共處。歷劫希逢，宿生難遇。空碧鍊真兮，共樂始青；虛室生白兮，同安太素。自始了終，從朝至暮。中期不可改移，圓滿任從去住。閑閑上智，心豁暢飄逸白雲；慼慼下愚，性執蔽迷蒙黑霧。二時綿密育神靈，百日安常凝氣固。旦夕緩舒。食可接氣，衣堪禦寒。過用則臟腑失理，調停則神氣常安。苦志精修，廢寢忘餐。常寂照甘心磨鍊，返真觀捨身努力。養得氣神一定，自然性命雙全。一貫三才，無極妙闕，六通四達，有太虛寬。可報檀那信供，足酬主者安單。頓超妄幻，永樂真懼。噫，脫生滅之境界，超造化之乾坤。遊詠先天而逍遙大象，彷徨無極而快樂真元。綽綽然全真而最上，巍巍乎獨立以尊先。既處玄門，當遵教法。欲超道岸，必假慈航。
　　教主重陽帝君責罰榜
　　夫道之理者，杳冥太極之上，豈可易見。故天下尋者多，悟者少。空虛無為之道，乾坤浩浩自然之氣，陰陽光而生物像有作，柰何今萬古遠矣。且以藤納孤行而自分也，動止形儀不可違也。玆者以得居善地，私結聖堂，率千里而來之善侶，合十方有信之良朋。故立教規，幸希笑覽：
　　一、犯國法遣出。
　　二、偷盜財物遺送尊長者，燒毀衣鉢罰出。
　　三、說是談非、擾堂鬧眾者，竹篦罰出。
　　四、酒色財氣食葷，但犯一者罰出。
　　五、奸猾慵狡、嫉姤欺瞞者罰出。
　　六、猖狂驕傲、動不隨眾者罰齋。
　　七、高言大語、作事躁暴者罰香。
　　八、說怪事戲言、無故出菴門者罰油。
　　九、幹事不專、奸猾慵懶者罰茶。
　　十、犯事輕者並行罰拜。
　　右伏以遍請知音，今依此法，三人行必有我師焉。一室而居，與騖子勤勞言化而自我，法不加於上善，剛不過於至柔。聖人三省其身，可謂大矣。幸遇明師，善逢聖教，若不教行，豈為上善。曉示合堂，常加覺察，毋致違犯。依此禁戒之後，不得男女混雜，縱心恣意。切恐十方施主飲食難消，不念寸陰可惜，不得虛度。謹慎修持，庶得道心堅固。不戒恐失前程，請細思詳。謹榜。
　　了真子昇堂文
　　切以玄元聖祖，廣開眾妙之門；大道全真，善化覃生之教。瑤池仙子，重陽金蓮七朵；閬苑瓊林，長春玉花萬葉。雖則枝分梢異，到了萬葉歸根。然則派別流差，必竟百川還海。方方設教，會四海之雲朋；處處興緣，聚三山之霞友。茅菴草舍，普修寶殿琳官；紙襖麻衣，恩賜星冠月珮。可謂人能弘道，闡先聖之規模。自然道法應人，開後世之眼目。了真堂上，元無一點縈心；萬行門頭，正好諸人著力。在上者當處寬慈，在下者常存敬順。塵心爭辯，不顯體玄之家風。道眼相從，依舊丹陽之活計。宿為物外之仙屬，今作門中之法眷。住世同修道果，超凡共列仙班。出家仙子，青眼研窮；離塵烈士，赤心照察。欲待廣談祕奧，仍妨久立仙班。稽首雲朋，伏惟珍重。
　　長春真人規榜
　　夫住庵者，清虛冷澹，瀟灑寂寥，見性為體，養命為用。柔弱為常，謙和為德，慈悲為本，方便為門。在眾者常存低下，處靜者勿起塵情。所有塵勞，量力運用，不可過度。每一衣一食，不過而用之。每計庵糧，不可積剩。治身衣物，不可貪求。或常住之物有餘者，濟贍往來經過貧難之士。或於他處行緣，或以備齋設會。十二時中，不著於假，常要明真。掃除塵垢，刷釜汲水，擔薪炊膳，除己私意，勿起嗔心。各處一室，澄心辦道，各分局次，當占一科。或以互換調鍊真性，不得執著為用，亦不得遞相是非。謹要降心，削除人我，泯於聲色，離形去智，湛然無欲。見三教門人，須當平待，不得怠慢心。無事不得出庵舍，晚夕早扃其戶，寅旦晚啟其門。有送供者平常接待，無施利者勿生二心。凡有遊歷之士，旦過三日，是高明者舉進住坐，無志氣者他處遊行。次驗腳色公據，詳察緣由。若不分明，其間恐有隱匿，詐偽之人不穩便。更防一等道人，愚徒之輩，奸詐之人，一言相惑，點污徒衆，破除庵舍，常談誹謗，便合遣出。若有投庵出家者，不得擅便引進，先觀道氣，次看悟道，或祖上家風善惡，及自己德行淺深。高明者携之，愚蠢者抑之。或於庵中幹辦等事，先問庵主，次與合堂道眾評論。出家無問早晚，不擇老幼，但泄理明心者，堪為上人也。凡有化道，不得詐託師家名目，亦不得私心指托庵舍。取要檀越等物，自己用度，便是私瞞常住。上天鑒察，必無輕譴，故玆榜示，各宜知悉。
　　今月　　日示
　　朗然子家書
　　夫人身難得，中土難生，正法難遇，全此三者，幸莫大焉。況今諸仙出世，立登天之梯凳，渡苦海之舟船，默露玄機，不可不應。猛悟光陰迅速，頓知世境浮囂。念念慕古聖之玄風，頭頭效達人之返朴。隨擲火坑，便步清凉之地；解脫塵勞，永居自在之鄉。莫待老之將至，寧知身後如何。既悟
　　須當斬釘截鐵，休教灑水拖泥。改非從是，一刀兩段。若不斷於貪嗔，怎得心田清靜。須當絕乎愛慾，乃得法器圓成。不了真心，終歸幻夢，掣開愛網，跳出凡籠。便超紫府仙鄉，永脫紅塵異趣。一條藜杖，汎雲水之三千；半片衲衣，訪洞天之十二。清靜門中，無為路上，法味滋身，洞然真樂。宴坐茅堂，飲清風而推開玄妙之門；閑居土屋，賞明月而把握陰陽之髓。雖則妻妾兒孫，如同棲之宿烏；金銀珠玉，似過眼之浮雲。是以喜捨家緣，便歸洞府，斷絃不續，潑水難收。父母妻男，各從方便。自今如陌路之人，永作他鄉之客。彼出家者，並無怠惰之心；今在家者，一任分飛之意。故所願也。謹奉鄙書，伏惟珍重。
　　全真清規竟