上清太霄隱書元真洞飛二景經
　　經名：上清太霄隱書元真洞飛二景經。撰人不詳，約出於東晉。原係《玉佩金璫太極金書上經》中一篇，後分出單行。底本出處：《正統道藏》正一部。
　　上清太霄隱書元真洞飛二景經
　　行六會移度之道，當修五晨離於死戶，度於生宮飛仙上法。當以壬申、丙申、戊申、甲申、庚申，夫五離之日，是時高帝常乘景龍之輿緑霞飛軿，從仙官玉女，周旋十天，下降人間，看察學仙之人，命北帝太陰五炁靈君，齎死錄上詣平都主筭宮，揀校死生簿錄。五方五星真皇道君，各統一方，總領諸仙應得道者，言名東華。有陰罪陰過，陽罪陽過，結在北帝者，太陰君言名酆都之宮，離別善惡生死之人。是故五離之日，首罪於太陰，修生於太陽，落死籍於北帝，求仙於五星。每至其日，齋盛衣服，燒香入室，悔過念善，存神內思，一心注玄，無雜他念，帝君周行五界，神官自記子之功，上奏於玉皇帝君，如此五年，尅得五星真皇來降于室。至此日平旦、日中、夜半三時，入室燒香，北向再拜，叩齒三通，存咒：
　　高上玉皇帝君，乞為原除某七祖以來，下逮某身所行陰惡無道，殺生淫漫，害非法，千條萬紀陽罪陰過，名奏北帝者，並乞丐除，削減罪名，斷落死根，度入天關，得在東華，書字玉篇，七祖父母，反胎南仙。
　　畢，便思北方辰星真皇道君精原，著紫錦飛裙，腰帶虎符，首建華冠，乘錦霞飛雲玉輿，從十二仙官，從北方來下，降覆我身，光色蓊藹，煥赫精芒，仰咒曰：
　　北上真皇，總統飛仙，乘雲迴軿，來冠我身，乞為我填塞鬼戶，離絕死根，言名玉清，披釋天關，我得去離北帝，上昇南軒，壽與真皇，同保北辰。
　　便咽氣五過止。東向再拜，叩齒三通，存咒
　　玉晨太上君、太極元景君，乞匄原某年一以來所行陰罪陽過，上及七祖宿對重愆，結在三陰者，並乞披釋，離滅罪名，填塞死根，北帝除我宿結，東華記我玉篇，七玄父母，同昇帝晨。
　　畢，次思東方歲星中真皇君青牙，著雲錦龍帔之裙，腰帶鳳符，首建華冠，乘碧霞飛雲玉輿，從十二仙官，從東方來下，降覆我身，光色鬱鬱，煥爛東方，仰咒曰：
　　東方中真，流霞九門，光映域外，覆冠我身，乞丐賜我，告下北帝，離我死根，度我玉名，東華內真，我得昇度，永離死路，七玄父母，咸享福祚，與月俱生，與日同暮，乘虛浮空，上登飛步。
　　便咽氣九過止，南向再拜，叩齒三通，存咒：
　　上清三元君、南極上元君、太陽九氣玉賢元君，乞匄原某有知以來，所行元惡不孝，違逆無道，姦淫偷竊，陰罪陽過，上及七祖宿結，積逮白簡，目在於太陰，罪名係在於北辰，乞匄披釋，離滅三官宿對之目，填絕死氣之根，過度東北之戶，上昇西南開關，七玄父母，咸蒙帝恩。
　　畢，次思南方熒惑星真皇君維淳，著雪霜鳳華龍鈴裙，腰帶虎書，首建飛青冠，乘丹霞絳輿，從十二仙官，從南方來下，降覆我身，光色煥赫，如日之昇，仰咒曰：
　　南方真皇，玄象流光，徘徊三門，叅駕丹輿，上昇上元，光明內映，洞冠我身，為我除絕北帝罪名，解結散滯，消滅太陰，身離鬼戶之中，斷滅宿對之根，上披天關，昇入南軒，七祖父母、同謁帝前。
　　便八咽氣止，西向再拜，叩齒三通，存咒：
　　太素三元君、四老道中君，乞匄原赦某有識以來，所行所犯妬賢能，輕泄經文，履穢染塵，污慢三光，咒誓悲淚，上觸帝君，宿對結於太陰，罪名誓係於鬼官者，乞丐披釋，離滅考根，斷塞死路，度名生門，七祖父母，上昇福堂。
　　畢，次思西方太白星真皇君白星，著皓錦流鈴裙，腰帶虎章，首建扶晨冠，乘素霞飛軿，從十二仙官，從西方來下，降覆我身，光明洞徹，煥赫西方，便仰咒曰：
　　西方真皇，素映玄標，參駕玉輿，素華鬱霄，迴晨來降，真形披交，為我迴轉九戶，度身皇朝，身離太陰之錄，上昇玄宮同瑤，壽傾天地，億年不凋，七玄父母，咸登晨霄。
　　畢，便六咽氣止，次向中央再拜，叩齒三通，存咒：
　　高上大帝玉皇君，乞匄原某受生以來迄于今日，所行所犯億愆兆罪，千負萬過，七祖宿對連染不解，事結太陰者，並乞解除，披釋散絕，毀北帝玄名，斷絕癸地鬼戶死氣之根，度名天關，歷過五晨，七祖父母，咸蒙更仙。
　　便思中央鎮星真皇君耽延，著黃雲龍錦虎裙，腰佩金符，首建紫冠，駕黃霞飛輿，從十二仙官，從中央來下，冠覆我身，光明洞徹，煥落中元，便仰咒曰：
　　中央真皇，總攝五帝，運轉玄綱，參駕黃霞，周行四方，為我落絕死根，度名南陽之宮，離五還六，與我同翔，變化萬津，永享無疆，上登太極，金闕玉堂，七祖父母，同荷利昌。
　　畢，便咽氣十二過止。
　　五離首過於五帝，存五晨以度生，事畢於此也。若恆至其日行之不廢，七年感徹五晨真星，見形於子寢房也。大帝自遣五方玉女五人，衛子之身，北帝太陰亦來朝子之門，不敢拘子罪也。學仙求真，宜勤行焉。悔過求生之道，是上相青童君請金闕帝君之法，為後學求生之者作式，非大帝君之悔過。行其事，帝君亦鑒子心，自宿過不盡，六天之官亦不落子死名，開關之府亦不度子之身。是故有離合府，開關之門，開關之門為度生之宮，離合之府為填死之源也。惟在精求，便得其真也。
　　夫攝生之士，而不知天有開關，地有酆都，開關統神，酆都主鬼，此是二帝，主應乘生死，係由七星之樞機，故七星移而度之。北帝無六宮之名，開關有記仙之錄，玄科蔭以華蓋，七元授以豁落，去仙之路，近在咫尺。
　　南極上元君言：人之有志，皆七星九皇玄照其心，精求苦念，自得此修行七年，白日登晨。若但奉此經，未得思存，燒香左右，七星精亦常玄照其房，酆都之官不敢徑近其身也。
　　上清太霄隱書元真洞飛二景經竟