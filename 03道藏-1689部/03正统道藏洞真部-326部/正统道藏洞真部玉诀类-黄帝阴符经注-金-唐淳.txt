黃帝陰符經注
　　經名：黃帝陰符經注。唐淳撰，成書於金哀宗正大己丑。二卷。底本出處：《正統道藏》洞真部玉訣類。
　　黃帝陰符經注序
　　深達天機者乃能說天道之妙，未造聖域者烏能釋聖人之經？何哉？蓋聖人之言遠如天，非探賾索隱者，豈能知哉？如黃帝《陰符經》者，章纔止一二，字不過於三百，言雖約而旨益遠，文雖簡而意彌深。或以富國安民為修鍊之術，或以強兵戰勝為養攝之方，包羅乎天地，總括乎陰陽，視之無色，聽之無聲，冥冥然熟察其精真？杳杳然莫窮其微妙。自非內外虛朗，表裏玲瓏，能提挈乎天地，把握乎陰陽者，先剖析而註解之，孰能窺其壺奧，測其涯淚矣？然註此經者，不啻十數家，得聖人之微旨者，唐公一人而已。公諱淳，號金陵道人，不知何代人也。於是乃述己所聞，依聖意而解之，傍引諸書而證之，使後來觀者視其經，則雖至深而至遠，求其註則誠易見而易知。一字所說，如燈之破闇；一言所解，若龜之决疑。非唐公素識有無之源，深窮造化之端，達乎天機，造乎聖域，安能為此耶？邇來瑩然子周至明寔，今之好事者，因遊崆峒，感黃帝故事，慨然有兼善之心，懇求此本，鏤板印行。庶修真者亦得淘真而去偽，入聖而出凡，握陰陽乎掌上，攝日月於胸中，真古人之用心也。求予為序，予欲不言，蓋有美不揚友之辠也。於是援毫而書之，以繼公之好事耳。時正大己丑濩澤孟綽然序。
　　黃帝陰符經注卷上
　　金陵道人唐淳注
　　神仙抱一演道章
　　夫神者，在目為視，在耳為聽，在舌為言，在鼻則聞香，在手則拳握，在足則行；晝則為想，夜則為夢；呼則來，遣則去；在心為志，言為文章。無質之間，聚散無迹。入則為情狀，出則為虛無；散則宇宙九夷無所不至，隱然則微塵芥子無所不入。存乎丹田，出世為神仙。若昏昧為下鬼而有餘神，散者意，聚者氣，氣行則神行，氣聚則神聚。《易》曰：陰陽不測之謂神。又曰：神在丹田，氣結為胎。真氣不散，神明自來。故神炁相守，豈不為長生之道？神是炁之子，炁是神之母。《道經》曰：既知其子，復守其母。淳曰：子母相守，神仙之道。施真人曰：神炁若不散，保為長生人也。仙者，遷也。凡人為神仙，仙字，人傍著山。凡人修鍊，性如山嶽，神氣不動不搖，故人傍著山也。夫神仙二字，得道之人稱也。喻人稱郎字者，為有財寶見之稱也。抱者，包藏之意也。一者，道也。故言抱一者演道章上是也。
　　觀天之道，執天之行，盡矣。
　　觀者，觀也。上音官字，下音貫字。仰者觀，俯者觀。觀者，六門之觀想也。釋氏云：攝景歸心謂之觀想。故謂之六門之鎖閉，內不出，外不入，名觀行法。仰者，觀也。觀者，見也。觀見天道，北斗直下，太一真君炁也，名曰太一。陰真君曰：太一含真炁是也。凡書云：畜之為元精，施之為萬靈，含之為太一，放之為太清。太一直下，真一運行；太一直上，北斗直符。斗者為柄，但觀北斗月建，以天道觀正月建，寅道在寅是也。周而復始，運行不絕。一氣升降，日月流行；五星六曜，森羅萬象，無不運行。故曰：五日一侯，十五日一氣，四十五日一節，九十日一季。春生夏長，秋收冬藏；發生萬物，天上天下，仙宮人世，胎卵濕化，一根一苗，一枝一葉，一花一子，有情無情，皆受道炁而所產也。故萬物內外莫不是道也。故見天道運行，又觀人道不別於天道也。人道太一兩腎，堂間中黃，上赤下黑，左青右白，其包五行、混元一、點真一之道，名曰太一。太一者，水之宗號。北斗直符者，心之七竅也。日月者，心腎也。人無日月，以心腎為日月；天無心腎，以日月為心腎。五星六曜，五臟六腑。森羅萬象者，是皮毛骨節三萬六千精光神也。《道經》云：不出戶，知天下也。河上公曰：人身喻似天地之用也。又將自己太一運行，日月循環，直得真。心火下降，腎水上騰，水上火下，五臟百脉生津。氣津液血神自然通流，五行四象八卦萬神自歸大道。百骸九竅自得通靈，手握太一，性命固窮。若是依天道運行，豈不與天地齊壽矣？故曰：執天之行，盡矣。是故聖人指天道喻人觀天道之運行。執天之行，無不成神仙者矣。
　　天有五賊，見之者昌。
　　得賊則昌，失則亡。七賢云：五星、五嶽、五臟、五方、五賊，五賊五行之義，洪儒珍重之言，無不包也。淳曰：天地用五行，遞相為剋伐，相生相投也。天之五賊，木、水、金、土、火；地之五賊，金、木、水、火、土。見聖人言天之五賊逆行，陰陽顛倒相返也，地之五賊隨地順行，故人有生死矣。若見天賊，隨天賊而運用，故人只有生而無死也。故曰：見之者昌矣。且見地之五行，金生水之類也，天之五行，則不然也，即水生金也。且見水氣上騰，化為雲在天上，天屬金，雲氣上騰至天，故曰：水來生金。子見母，現本形，化為雨也。《易》曰：雲行雨施，品物流形。是天道逆行也。且見地之五行，木生火；天之五行，則不然也，火生木也。在人則為氣，在天則為太陽。真氣發生萬物，則是陽氣入木，枝葉發生，薰蒸萬物，木石皆榮。故曰：火生木也。豈不是天道乎？故聖人指天之道，要人體天法道，人則不會逆行。若要長生，須行顛倒法。如何是五行顛倒法？但取心火發於腎水，水見火化為氣，其氣上騰至於肺，肺屬金，是水生金也。其水化為金液，此是金液來入肝。肝者，木也。心者，火也。火來生木，肝臟榮旺，目生光明，其黑白自分明。木得火之性，金得水之情；南方火來生東方木，北方水來生西方金。四象二儀復配入戊己土，故云五行不順行，四象合入中宮，名曰五行顛倒術。太白真人曰：五行顛倒術，龍從火裏出。五行不順行，虎向水中生。真一子曰：此二十字少則少焉，妙則妙焉，是謂泄天地互用之機。陰真君曰：北方正炁號河車，東方甲乙成金砂，朱雀調運生金華，金華生天地寶。人會此言，合至道內外，同於天地道，志鍊其精，修為神丹，點化四大，輕舉飛升，豈不為神仙之道乎？故曰：見之者昌。
　　五賊在心，施行於天。
　　五賊在心者，五行真炁也。以心為主，動則五行隨之。故曰：五賊在心也。施行於天，則並用其心，須依天道，一切善惡由心造。凡有施為，且合天為道，心有作用，合天之五賊而運用施行也。
　　宇宙在乎手，萬化生乎身。
　　宇宙在乎手，萬化生乎身者，此神仙下手修鍊之處，賢聖匠手，陰陽權柄也。陰陽者，日月也。日為龍，月為虎；日為汞，月為鉛；日為離，月為坎；日為火，月為水；日為陽魂，月為陰魄；日為炁，月為精；日為性，月為命。權握宇宙者，性命在乎手也。我命在我，不在天也，在天為日月，在人為精氣，天以日月運轉，人以精氣運行。呂真人曰：有人問我修行法，遙指天邊日月輪。魏伯陽《參同契》載歌曰：聖人奪得造化意，手扶日月安爐裏。微微騰倒天地精，鑽簇陰陽走神鬼。日魂月魄若人識，識者便是神仙子。鍊之餌之千日期，身既無陰那得死。《素問□上古天真論》曰：余聞上古真人提挈天地，把握陰陽，呼吸精氣，獨立守神，肌肉若一，故能壽比天地，無有終始。張夢乾曰：攝乾坤於掌上，聚散三辰；握日月於襟前，捲舒八景。《道德經》云：深根固蒂，長生久視之道。其日月在心腎，其心好動，其神好泄漏其精華。是故聖人制伏心不動，權握腎不泄以至無漏，堅固故身輕，乃長生久視，豈不為神仙下手修鍊之處，心腎相交，精炁逆，萬化生乎身？故曰：神仙作用之機變，下鬼為神仙，救死人為活人，是宇宙在乎手矣。
　　天發殺機，龍蛇起陸。
　　此是三百字內元，天性，人也；人心，機也。立天之道，以定人也。一十六字是杜光庭加此文理也。淳曰：天發殺機者，秋三月也，西方金氣生霜，降能殺萬物也。金能剋木，龍蛇入墊，萬物可殺。《道德經》云：天地不仁，以萬物為刍狗。龍蛇起陸者，春三月也，萬物發生，天地發陳，龍蛇起陸。秋殺春生，道之理。春泰卦，秋否卦，春生秋殺，天地否泰之義也。
　　人發殺機，天地返覆。
　　人發殺機者，莫大於不孝，罪在不赦，故天地返覆也。修殺者運一氣而昇騰，三尸自死，殺滅九蟲，造化金丹，純陽為體，故名殺機。天地返覆者，造化一氣，故令死者返生，故陰陽天地返覆。
　　天人合發，萬變定基。
　　天人者，一氣也。合發者，昇騰一陽初動也。萬變者，萬物變化也。定基者，萬物皆炁運動也，名曰定基也。
　　性有巧拙，可以伏藏。
　　法性本一，根性不同也。且甘草甜，黃櫱苦，本即一氣一根，性各差互。人有巧拙之性，可以隱密伏藏。《易》曰：君不密則失臣，臣不密則失身，機事不密則害成。由此言之，道也稟五行而生，故知五行之性情，各逐五行而用事，皆在隱密伏藏也。《劉子》曰：山狙見巧，終必招殃。山狙者，猿也，善能避箭。楚王出獵，山狙遶樹，王見巧，令養由基射猿。由基欲射，山狙抱樹而啼，知由基善射，莫能避也，必見死也。故曰：因巧招禍，人雖至巧，不能得死者，非天巧也耶？
　　九竅之邪，在乎三要，可以動靜。
　　九竅在心，心有七竅，三毛內隱，二竅藏陰陽之所，一孔為陰，一孔為陽，以為輔弼。帝若乃心王也，故心有九孔也。三要者，耳、目、口也，目可視其色，耳可聽其聲，口可納其味。心之九竅，受其聲色口爽，故令納邪可以動乎？在三要也，目不視邪色，耳不聽邪聲，口不爽邪味，心竅不納邪，可以靜也。老君曰：澄其心而神自清，自然六慾不生，三毒消滅。夫人分七十五等，上二十五等，中二十五等，下二十五等。上中下分為九品，上等上品心有九竅，中等上品心有七竅，下等上品心有五孔，至下等下品心實無竅，名曰愚，何異蠢物乎？三要之說，乃防於心，此動靜死生之門戶也。
　　火生於木，禍發必剋。
　　火生木者，天道逆行也；木生火者，地道順行也。禍發必剋者，地道順行也，木罰而自焚；天道逆行者，木旺而自榮。夫人身之道，順地之用事，順行則死；用天之道，逆行則生。夫人身為木，自發火心，無明不覺，敗壞其身，及事至禍發必剋，此則愚人也。若夫聖人以身為木，以心為火，焚其源，修鍊其身，暗換形質而成聖人矣。
　　姦生於國，時動必潰。
　　婬邪惑心，氣動神散也。時動必潰，神氣離乎身，心潰散也。《老子》曰：以身為國，以精氣為民，民散則國離。
　　知之修鍊，謂之聖人。天生天殺，道之理也。
　　遭遇聖人，得傳口訣，知修鍊之法，子午下功，勤而行之，以鍊凡胎濁骨，獲無窮之壽，謂之聖人。
　　黃帝陰符經注卷上竟
　　黃帝陰符經注卷下
　　金陵道人唐淳注
　　富國安民演法章中
　　《老子》曰：以身為國，以精氣為民，眾神為萬姓。淳曰：精能養形，氣能養神，精氣神為壯之道也。可能運精鍊形謂之富國，存神保氣謂之安民，聖人外指家邦為喻，以身為國，一身之內，鍊精氣以修大道。老母曰：甘酒珍饌，伐性之戈矛也；婬聲美色，破骨之斧鋸，不覺敗壞其身，故民散國離。演法者，演教法也。章者，明也。
　　天地，萬物之盜；萬物，人之盜；人，萬物之盜。
　　天地，萬物之盜者，萬物盜天地之氣養形。萬物，人之盜者，人盜萬物養其性命，故立身活形也。人，萬物之盜者，不測萬物情性，返被萬物盜人也。蓋萬物之情性者，鍊穀之法也。人之所食，不宜大飽。鍊穀之法，五日一侯，內使火數鍊穀，如彈上九竅，眼如蜂窠，緞鍊大便退滓之法，太陽如白膏所結也。小便之法，四十九日可以小便中溺出朱砂也。故曰：天地又被萬物之盜，萬物又被人之所盜，人又被萬物盜之。有此三盜，不能出離。人能奪萬物之精氣，運用而鍊穀，腸胃如酥酪，運元氣而絕粒，出離萬物，乃令絕食非也。老母曰：天地盜萬物，盜萬物使人不得常榮盛而有衰朽；萬物盜人，使不得常少壯而有老死也；人盜萬物，使不得常存。有此三盜，皆不覺不知互相盜其精氣，是盜其形也。日日不可闕，乏則飢寒疾病生矣。如盜精氣者，勤而行之，則太和充溢，芳華鬱暢，百脉皆榮，三關流潤矣。故不能善用盜者，返被萬物之盜也。故能善盜其形，賊其精，鍊其氣，以保長生。
　　三盜既宜，三才既安。
　　天地盜萬物，萬物盜人，人盜萬物，皆合宜也，不得過分。如失其此道者，先當伐矣。
　　故曰：食其時，百骸理。動其機，萬化安。
　　食其時，百骸理者，飲食知時，百脉自安；飲食失時，五臟不和，靈物受病，百骸不理也。動其機，萬化安，天機運也。呂真人曰：天機深遠，下手速修猶太遲。天機者，臍下一寸三分也，聖人下手養胎仙之處。楊氏註《難經》云：臍下腎間動氣者，丹田也，人之性命也。丹田者，性命之本。道士思神，比丘坐禪，皆聚真氣於臍下，良由此也。丹田有神龜，呼吸真氣，非口鼻而呼吸也。口鼻是氣之出入門戶也，丹田為氣之本源，聖人下手之處，收藏真一所居。故曰：胎息，炁也。動其機者，機心也。施真人曰：心為使炁，神養成胎，萬化安者。老母曰：食者非貪飲食，所食者，盜萬物之精炁。蓋形能食其味，神能食其氣也。若以時而食，其形則動，其機以用精，則萬化安也。
　　人知其神而神，不知不神而所以神也。
　　人知有陰陽禍福之神，不知自己身中有出入神也，能為了其生死也。人則知手足舉動之神也，不知天機發動用之至神也，故曰神中神也。人則知口鼻內出入之氣，不知丹田有真一之氣，故曰氣中之氣也。人則知五穀之精，不知本來有真一之精，故曰精中精也。老君曰：精中有精，氣中有氣，神中有神，是我自然之道也。老母曰：人則知祭祀之神，不知自己身有三萬六千道精光神，能為出世之神也。
　　日月有數，大小有定。聖功生焉，神明出焉。
　　天地之數五十有五，大衍之數五十，其用四十有九。五行之數，水一，火二，木三，金四，土五，此是生數。又有成數，水六，火七，木八，金九，土十。數者，三十輻也。三十輻者，水一，火二，木三，金四，金木水火共十數。土無正形，隨四季而旺，在四方各五數，四五二十，更加十數，共三十輻，一月之用也。如是之運動也，天地作數人之氣，此月數之用也。日數者，九九之數，令人從冬至一日數九九八十一日，是太陽之數也。五日一侯，十五日一氣，四十五日一節，九十日一季。月有圓缺，萬物生成各有定分，故大小曆皆有定分，聖功生焉，神明出焉。修行之士若依日月之數抽添，運用補接，增加日遠，死途漸至，生路既脫。凡軀修鍊真形，神形俱妙，豈不為神仙乎？
　　其盜機也，天下莫能見，莫能知。
　　天地萬物遞相為盜，莫能見之矣，是賊盜天地之機也。天下莫能見者，是盜賊之無色，聽之無聲，搏之無形，呼之無名，故天下莫能見也，莫能知也。窮一炁之造化，觀萬物之發生，故莫能知也。《化書》云：仰寥廓而不見其跡，處虛空而亦無聞神明且不遠，君子常正其心。顏子曰：仰之彌高，鑽之彌堅，瞻之在前，忽焉在後。明恍惚不可為形象也。淳曰：恍惚者，有無也。故聖人明有無之源，窮造化之端，修之則形成而有象。故謂之莫能知，莫能見也。
　　君子得之固窮，小人得之輕命。
　　君子小人各正性命也。君子得其性命固窮，其性命恐有無常至，故悟其性、養其命，乃得延年，則長生矣。小人得其性命不能守，皆亡其命、失其性，甘酒婬荒志猛，不固其性命，故曰輕命也。《易》曰：君子與天地合其德，與日月合其明，與四時合其序，與鬼神合其吉凶。君子者，外修陰德，內鍊心神，固窮養命，以保性命，乃君子也。凡小人舉止，不合陰陽日月，不顧性命王法，而自稱我強，暗中昧其神道，內無寸真，外行不仁，隔宿無恩，常懷荊棘，天地不容，陰公奪功奪筭，然有壽而殃於子孫。故曰：小人作也，故輕其性命也。
　　強兵戰勝演術章下
　　夫強兵戰勝者，百萬人戰十萬人，十人打一人，豈不易強兵戰勝也？君子思而詳之，非兵法也。袁叔真人曰：夫用兵者，雄豪入戰，乃獲其勝。使黃公《三略》，呂望《六韜》，孫子《十三篇》，以少敵多，以寡敵眾，以弱敵強，迴敗作勝，此三兵法也。豈用師眾而敵寡者也？淳曰：聖人將修行喻兵法，可以治亂，直指一心喻夫争勝，心不動則百邪無所入，性濁則氣亂生路遠矣。心靜則道生，神仙自來。李冲曰：強兵者，大道天師，萬化之主，降魔劍氣。若達此道，貪嗔癡毒，六賊無明，神鬼不祥，妖偽陰魔一齊潰散，獨見至尊。是太古玄道謂之強兵。古聖之立法要降魔治亂，教化天下清靜，豈是銳武強兵，亂役生靈，殺害性命，招冤引業，禍累子孫為強兵戰勝者也？章言孫吴韓白，皆得強兵戰勝之術，凡攻戰之法，兵強陰謀詭詐，以命煞命，神鬼之行，豈達《陰符》旨趣哉？古聖人旨趣哉？攝養之方，是謂強兵戰勝。
　　瞽者善聽，聾者善視，絕利一源，用師十倍；三反晝夜，用師萬倍。
　　瞽者善聽，聾者善視者，淳曰：著其聲色也。聲色兩忘，絕利一源，修行加其十倍，運養固性則能專一。至於精神用師者，使兵也。又師者，兵也，眾也。如此言之，則文理可否，言不合道也。李冲曰：師者，非兵之稱也。大道真一無上，至尊元始之君群士，道教文名，背境向心，觀用師十倍；三反者晝夜，用師萬倍。淳曰：三反者，神氣精也。神反氣，心使神，神使心也。氣返精，精火也，火返下，水上騰。既濟相反，運則度過。尾閭通腦後脊骨腎脉之間，上行夾脊、雙關、風府、泥丸、百會穴，明堂、洞房、鼻柱骨，流入丹田，復行神巍尾閭，流而不絕，血化為膏，此是神仙般運精氣入泥丸之處也，則用師萬倍矣。逍遙子曰：一迴滿來一迴舉，便與神仙為伴侶。朗然子曰：有人通得泥九穴，何必區區鍊大丹。又云：夾脊雙關至頂門，修行徑路此為根。《上生經》曰：其水上湧，遊於梁棟之間者是也。
　　心生於物，死於物，機在目。
　　機在目者，袁叔真人曰：心者欲之源，目者色之根。目主見，心主知；心苟不知，目不能辨，由此言之耳。淳曰：目見一物，無因不動；心着一物，無所不隨；真心不灰，靈物受病。散蕩真元，蓋不能死於物也。機在目者，其目有漏，黑白不分，神光昏昧，此人有死無生。死於物者，得道之人也。目主見而心不動，神氣運行而精炁不泄，此人有生無死。機在目者，黑白分明，其精無漏，神光自明，機在目也。古云：活水銀養死人，死水銀養活人。水銀在人主精。《醫書》云：心重十二兩，藏精計三合。故靈物在心，其精死而水銀乾，經云死於物。故曰：死水銀養活人，乃真人也；活水銀養死人，修行之士，精氣不能結，水銀不能乾，此乃死人也。故水銀活則人死也。凡鍊神仙者人也。
　　天之無恩，而大恩生。
　　天本不施恩，合時而運動，真氣昇騰，萬物發生，萬物承天之大恩而長久矣。
　　迅雷烈風，莫不蠢然。
　　陰陽發泄，天地氣交，至精施行，自然有聲，萬物蠢然而生。人之修行無別也，子午下功，陰陽作結成精，坎離氣交，水火既濟，自然有聲。如迅雷烈風者，至精發泄而作其聲，陰消陽純，翱翔雲霄，豈不為神仙？取用合陰陽，皆是至精所作也。老母曰：人修鍊陰陽之炁氤氳，如風之行，如雷之聲，故能通流，淘清去濁，五臟生津，百骸調暢也，真一之道存矣。
　　至樂性餘，至靜則廉。
　　至樂性餘者，樂天之道也。靜者，歸根也。故曰靜廉者道也。樂者，天之性以至於命也。老母曰：外無所求，內無所惑，至樂之道也。至樂最樂也，本性無餘，凡性得至真靜，此則有餘。凡人以子孫歡娛之樂者，非聖人之樂也。非山為靜，非市為鬧，聖人悟性，則養命為靜，得一則為廉。《亢倉子》曰：貴則語通，富則身通，窮則意通，靜則神通，此四通之義也。
　　天之至私，用之至公。
　　天之曲成萬物，隱密藏機也。故曰至私用之至公者，生成萬類，各得其道也，名曰至公正也，以公正萬物。
　　禽之制在氣。
　　聖人將飛禽翱翔喻如羽客者，飛禽乘一氣而上青霄，人不如也。人為萬物之靈，不能制伏道德之氣，固窮養命。如善用道德之氣者，如龍換骨，如蛇退皮，如蟬脫殼，人則修鍊換形，飛入大羅，上登雲漢，不亦難乎？以至九天之上，盡是從凡入聖。《玉皇聖語》曰：是以九天上卿、司命真君抱純粹之精，得混元之氣，方可超凡入聖。修行之士，若將混元之氣修鍊純粹之精，盡成極陽之體而作神仙，豈是難乎？凡有所學不見者，如隔萬里山水之外，大小亦然。明聖人制伏之源，奪天地造化之功。假令水至冬寒而結成冰，非冷之至也，遇朔風乃結。朔風者，北風也。至夏月不畏其熱，畏南風能消其冰，後化為水也。夫人真精要結成丹者，使北方腎氣朔風也。其精結成丹藥，要化真一之精。南方心火，化精為氣，薰蒸四大，純陽流注，人無死生矣。老母曰：飛禽身道虛空之中者憑其氣，況人為萬物之靈，能修養鍊自己者，盡成純陽之體，氣遂能入金石而無礙，行日月而無影，豈不能變形證果，御氣遊玄哉？
　　生者，死之根；死者，生之根。
　　心貪名利，厚養其家，貪婬好色，廣畜資財，人見為生道，我見是死之根。死者，生之根也。夫人不貪非利，知分合宜，榮枯待命，自守一心，常懷君子之行，技危拯苦，不害物命，克己安仁，積精全神，死者，生之根也。生者，死之根。根死即生，生死由根。根者，心與腎也。心生者死，心死則生。心是神之根也，腎是氣之根也，心死則性寂，腎死則命存；心活則性貪，腎活則精漏。切在固守根源，乃得長生久視也。
　　恩生於害，害生於恩。
　　天地以陰陽二氣恩生於萬物，不知萬物情性反盜天地之氣，故曰：恩生於害也。天施恩害，秋殺春生，故曰：害生於恩也。大小亦同，內外無別。道者，本恩害也。修之則壽長，輕之則命短矣。
　　愚人以天地文理勝，我以時物文理哲。
　　愚人以天地文理勝，人皆觀星象，以文理知吉凶、禍福、存亡、得失之事，故理。聖人全不知自己之生死者，愚人也。我以時物文理哲者，但觀一物而知盛衰，見一物而曉生死，在乎掌握，我命在我，反視一物而知大道，察一物而知吉凶，故能生死在乎掌握。我命在我，反老還少，出生入生，故我以時物文理哲矣。淳曰：略以瑣見導注斯經，然不立章句，且光暢其文云耳。
　　黃帝陰符經註卷下竟