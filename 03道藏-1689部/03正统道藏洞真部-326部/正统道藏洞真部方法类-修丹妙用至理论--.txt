修丹妙用至理論
　　經名：修丹妙用至理論。作者不詳。內引青霞子、張果、劉海蟾及《靈寶畢法》等，當出於北宋。以論外丹為主，兼涉內丹。一卷，底本出處：《正統道藏》洞真部方法類。
　　修丹妙用至理論
　　夫修生者，本以為身。身濟則神存，神存則成真。如此必有至藥服餌，遂至靈通。且古之賢哲，多能曉達此術。是後世慕學之徒，至於罄產竭資，窮年終老，而未聞有能達到者，何也。蓋不惟自昧所見，以失來訓，抑又恃於寡聞，故無由得盡於至理。或咽津導氣，以為修持。或遺形定慧，乃名真一。甚者又取五金八石滓質之物，妄加煆鍊，冀有成功。是皆庸下淺生，豈蹟玄元妙旨。然雖此道說有多途，而超凡之因，不離還丹一法。余忝生際遇，獲承師傳，安敢獨善其身。聊著九篇，曰《火候訣》，略為一卷，以接來者。學道君子，無輕示人，致招罪愆，累及九玄七祖，慎之慎之。
　　卦氣－
　　道生於一，一為藥之祖。故始於十一月，冬至一陽而生復，二陽而生臨，三陽而生泰，四陽而生大壯，五陽而生央，六陽而生乾。五月夏至，一陰而生媾，二陰而生遁，三陰而生否，四陰而生觀，五陰而生剝，六陰而生坤。起於一陽，盡其升降，周十二卦氣畢功。其藥在鼎，如子在胞，上水下火，以順陰陽，得木味而酸，得金味而辛，得火味而苦，得水味而鹹，終四季歸中宮，得土味而甜。
　　火候二
　　每自冬至，陽氣起於湧泉，復卦用事，終於乾，六卦為陽候也。夏至陽極陰生，媾卦用事，終於坤，六卦為陰候也。周十二月，盡二十四氣運用，而合天符三百六十度，晝夜皆依漏刻中，奪取正氣，神鼎中合鍊汞鉛，此即運火之機要也。凡一年三百六十日，合四千三百二十時，每日日一暮各係一卦。成七百二十卦計多數，奪得四千三百二十年正氣，在金鼎中。聖人蹙之，一月中有三百六十時，係卦三百六十爻，應三百六十日一年之候。又奪得一年內四千三百二十年正氣，在一月之中。又蹙此六十卦氣候，於丑日六十時內，為一小周，計三百六十爻，應一年之候。又奪得一月內一年三百六十爻，四千三百二＋年正氣，在於五日之中。復以兩日半周，合三十時，應三十日，係卦三百六十爻，應一年之候。又奪得五日內一年四士二百二十年正氣，在兩日半中。又從此分三十卦，一百八十爻，應半月十五日用事。復將此十五日，配於十二位中，自子至巳六辰，係卦一百八十爻，應冬至後到夏至前，一百八十日為半年。自午至亥六辰，亦係卦一百八十爻，應夏至已後到冬至前，一百八十日為半年。凡一月三百六十時，應一年，合四千三百二十時，象四千三百二十年，內除卯酉二位為沐浴之月，一年內合數除七百二十時，實得十箇月運用火候，只計三千六百時，象三千六百年，合天符三百六十度之數也。其沐浴傳在口訣，自古不載文字，得者深宜祕之祕之。
　　藥訣三
　　真鉛八兩，真汞八兩，右二味正一斤。每兩有二十四銖，計三百八十有四，應易卦之爻數，以合一年有三百六十日，並二十四氣，均其火候。內除六十日，是卯酉金丹沐浴之月，所得三百日三千六百時，奪三千六百年之黑，為真丹成就之積數，丹鼇之功見於此矣。火候有斤兩。初一月半斤，二月一斤，三月一斤半，四月二斤，五月二斤半，六月二斤，七月一斤半，八月一斤，九月半斤，十月四兩。每十日一加，以至於臧。如候藥成，寒定後開，慮失精氣。蓋火生於寅，王在午，墓在戌。且以一千八十時計之，奪得天地大數三周，其藥已變紅色，光輝奪日，乃謂之小還丹。內包五色，外形一體，其要在用八卦以應其月，推卦氣以盡其候。人以十月成胎，丹以十月脫胎，人道相通，陰陽造化，自然符會。《黃帝經》曰：日月有數，小大有定，聖功生焉，神明出焉。此之謂也。
　　正疑四
　　或謂《玉壺頌》以黃芽十月熟，又海蟾先生有八月秋石望月開之言，何也。蓋十月者，火候之數。八月者，氣運之方。大丹鍊養之道，不出陰陽之理。若陰陽差錯，卦氣殊謬，豈得成功也。然前賢言此，實有所謂不可嘮文求之。故《龍虎論》云：三年功積，百日為期。又云：須存卯酉，運火坎離。此亦隱意，相為表裹。非通師說，未易言之。
　　或曰：丹成可以目擊而見之乎。曰：昔陰君長生有言，老時紫，嫩時青，熟時紅，若不可見，安得云此。曰：如是乃外丹歟。曰：豈獨外也。且五金八石然皆外也，以滓質為之，並為死類，亦無長生之理。況大要在內真外應者，為還丹之功也。仍取陰陽氣候，不可差失。
　　太玄真人曰：人之和氣，冬至起於湧泉。湧泉者足心下也。十一月至膝，十二月至股，正月至腰，謂之三陽成。二月至膊，三月至項，四月至頂，為純陽用事。夏至起於湧泉，五月至膝，六月至股，七月至腰，謂之三陰成。八月至膊，九月至項，十月至頂，為純陰用事。此乃天地陰陽，蓋不離人身也。
　　東平先生曰：學道人消息取捉，取四蛇並二鼠。大哉言乎，盡此矣，其賊性命之機也。君子得知，則奪取五行之氣，陰陽之精，還源返本，而復歸於真、一。小人得之，則輕易而反以自賊也。能知此者，可不慎歟。《老子》曰：吾言甚易知，甚易行。天下莫能知，莫能行，誠謂此也。
　　甲庚五
　　每月初八，暮月見於庚。月屬水金所生，故日上弦鉛半斤也。至二十三日，且見於甲，逼日所出，水來剋火，火去消金，故曰：下弦汞半斤也。二氣交結，娠為夫婦，坎離既濟，上下相依，會合中宮，包五行氣生而出土，謂之黃芽。亦如人之有生，皆因受氣成質。自然之道，不可以智知，所鍊大丹，體亦如此。《元皇上經》曰：始青之下月與日，兩半同昇合為一。出彼玉池入金室，大如彈丸黃如橘。中有佳味甜如蜜，子能得之慎勿失，審能修之天相畢。此之謂也。
　　五行六
　　天一生水而潤下，為玄武，位應北方，卦主坎，藏主腎，色主黑，其味鹹，於物為鉛。蓋因乾元正氣而生，號曰中男。外象太陰而內陽者，玉兔也。陰極陽生，故鉛中出金，謂之陽，真砂是也。地二生火而炎上，為朱雀，位應南方，卦主離，藏主心，色主赤，其味苦，於物為砂。蓋得坤元正氣而生，號曰中女，外象太陽而內陰者，金烏也。陽極陰生，故砂中出汞，謂之陰，真汞是也。天三生木而曲直，為青龍，位應東方，卦主震，藏主肝，色主青，其味酸，於物為汞。蓋坤初受乾之氣而生，號日長男，火花也，為天魂。萬物以之生，謂之木精是也。地四生金而從革，為白虎，位應西方，卦主兌，藏主肺，色主白，其味辛，於物為金。蓋乾三偶坤之氣而生，號日少女，水花也，為地魄。萬物由之以成，謂之大丹頭是也。天五生土而稼穡，為勾陳，萬物之母，位應中宮，藏主脾，色主黃，其味甘，於物為四黃。蓋鉛汞乘此而含養，受五氣足而生黃芽，乃丹砂之城郭，謂之金鼎是也。
　　凡修大藥，非鼎不載。亦要四象備，水火交，鉛汞親，龍虎應，卦氣合，不失陰陽，鍊成真丹。經曰：孤陰不生，孤陽不成，一陰一陽，其道乃昌。此之謂真五行也。然五行知有相生，而不知有相制，則不能為用。惟真人為能見其為用之機，而賊取之，以成就其服食之丹，遂逃出陰陽之外，而獨立純陽之表，返與造化齊功。經曰：芽為金，以金伐木。砂為火，以火銷金。鉛為水、以水滅火。水既盛，以土鎮之。感乎其類，制乎其氣，此之謂相反制也。蓋所見去俗遠矣。
　　藥證七
　　鉛汞為丹，非世問鉛汞。四黃為櫃，非世之四黃。此三者皆生於天地之先，受陰陽氣結成，因其配合，而產黃芽，蓋為三五一是也。青霞子曰：芽若是鉛，棄鉛萬里。芽若非鉛，從鉛而始。鉛為芽母，芽為鉛子。既得金花，捨鉛不使。此言極是泄機，乃凡人不可解也。雖然得鉛已真，而汞或不親，是謂孤陽，孤陽不可為丹。謂其龍虎之氣走失，而火候不時故也。是以魏公亦嘗言鍊銀於鉛，神功自然灰也。鉛沈銀浮，謂之黃芽。其性微熱，其味甘，已是長生之寶。然孤陽之芽，未可獨立，須合以汞，為雌雄黃芽，蓋謂此也。
　　或者曰：鉛汞既非世問物，將何以為實。曰：天地之精，日月之根，陰陽之髓，水火之源，龍虎交合，剛柔互用，始於一三而終五，皇謂萬物之母。故天真皇人稱天有玄一，生於太陽，名為流珠，眾妙之門，訣而留之，可得長生。人有三人，其居不同，兼能守之，可為仙王，是真汞也，安得無其實，而名之為藥乎。
　　或者又曰：鉛汞既真，何以有生。曰：《劉公祕旨》云：欲得長生，當修所生。涓子亦云：夫求道修長生，如接樹焉。將已有命，資未來之命，此是生生相續之理，故號大藥。人得服之，豈不超世。設有智士，雖或得門，而不知火候，合天符而未為精達，儻謂不然，則丹經不云：五行匹配，八卦相連。而太乙真人亦不云：金丹雖鉛汞之神功，道在五行之妙用也。是知後學多迷不至者，蓋在火候無功，五行為疏。然則包真君云：八月鍊頭冬至取。逍遙子云：七日燒成白馬牙。青霞子云：十箇月成丹。又云：三月藥成紅紫色，既有火候何異端。如此曰三年功，十月胎，是謂之要，而諸家之說，略見其用耳。求其所致，則不異也。
　　具用八
　　壇三層，取淨好土，無砂石黑雜為上。仞列四面，應四時，又應四月純乾用事。每層高尺二寸，應年有十二月，日有十二時。置爐高滿盡，應八卦。加鼎於上，鼎高三尺，應天地人。有三足，應三生萬物之象。上列九宮，應九星。其鼎有十病，亦宜細看。其壇下廣三丈六，應三十六旬。中廣二丈四，應二十四氣。上廣丈六，應二八一斤之數。先必齋潔焚香，排鏡劍，掛繒綵，列金銀信幣，乃與弟子升壇，按卦氣，看火候，以成就大藥。蓋示不為慢易也如此。
　　九轉九
　　九轉者，謂其藥在神鼎中，運用火候，每百日三轉，應三年之大數，奪得天符正氣一千二百年之功，三三合九，當其九轉，是奪得三千六百年之功，應九年之大數，而大丹始成。故《內經》謂一片火輪，九年丹鼇者是也。真人張果曰：白汞生朱砂，黑鉛化黃芽，三三合九數，變化有三般。又有以九轉之後，復制為一十八轉，為三年之功。《畢法》日．．一年為小還，二年為中還，三年為大還。又日；藥一年已下，雖堪服食，終受氣不足。蓋其說亦要在三化為功也。《黃庭經》云：通利天道存玄根。百二十年猶可，還過此守道，誠甚難。唯待九轉八瓊丹，則運火應卦，以修大丹，不可不審知此也。
　　修丹妙用至理論竟