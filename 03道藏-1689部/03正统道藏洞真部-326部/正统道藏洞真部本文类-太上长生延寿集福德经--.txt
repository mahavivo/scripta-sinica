太上長生延壽集福德經
　　經名：太上長生延壽集福德經。撰人不詳，似出於唐宋間。假託元始天尊為長生護福神王說延壽集福之法。一卷。底本出處：《正統道藏》洞真部本文類。
　　太上長生延壽集福德經
　　爾時元始天尊於赤明劫，與諸真仙上聖、長生大君、五福神王、諸天龍神，詣化城國霄陵園中、善福堂內芝英臺上，說劫運功德。時有長生護福神王從座而起，禮白天尊而作是言：今見諸方世界有諸男女，行諸善道，未入法門，常被水火刀兵灾病所臨，來入法門，修何功德，令得安樂，年壽長遠，衣食自然，伏願慈悲廣垂開度。
　　天尊答曰：善哉，神王能為眾生開發道要，自今已後，若有眾生歸依信奉無上大道，感生化恩來入法門者，先令平等，挫銳解紛，行三清浄：第一身清浄，第二心清浄，第三口清浄。三業浄者，然後可付三洞上法，永劫無息，常居天堂，五福長集，百靈保衛。若遇三元、五臘、八節、四時、本命生辰，於清浄堂中燒眾妙香，東向長跪作禮，叩齒咽液，而念長生延壽呪曰：
　　玄玄真一身，演經九天文。飛行大羅界，金臺朝皇人。長生無苦根，年齡依華椿。百骸洞瓊光，虔謝白元君。
　　念畢，叩齒三通，咽液三過，暝目觀身，端坐五色光中，又念集福德呪曰：
　　玉臺童子書，靈仙保其門。福德隨日新，身光晃三天。
　　紫蓋羅千宮，心歸無上尊。五福長綿綿，密護玄中人。
　　天尊言：若復有人行持、志念此經，神魂洞徹，外散鬼魔，福德日積，體入自然，身有光明，永歸正道，世世安樂。是時護福神王聞天尊說此廣大福報，冥心諦信，稽首叩頭，仰謝玄恩，高發雅音而作頌曰：
　　天尊玄化育，真教十方土。功德霑見在，壽筭無窮數。善福積吉祥，禮謝玄中主。
　　說是頌畢，諸仙眾聖及天龍鬼神城國人等，悉發無上道意，開悟善心，信受奉行，禮畢而退。
　　太上長生延壽集福德經竟