太微靈書紫文仙忌真記上經
　　經名：太微靈書紫文仙忌真記上經。簡稱《仙忌真記》。撰人不詳，約出於東晉南朝。原係《靈書紫文》之一。篇。底本出處：《正統道藏》洞真部戒律類。
　　太微靈書紫文仙忌真記上經
　　方諸青童君，上清乃鈔傳於朱天丹陵龔仲陽、幼陽，使授南宮諸成真人者。
　　青童君曰：學仙之難，非一條也。難者非俗間之難也，仙難固有不可得而書焉。夫人雖有仙相，當得昇騰，然復有敗仙相者十條。若雖恃此仙相，猶犯而敗之，亦不得仙矣。今密告有相之人，子其奉焉。
　　第一勿好淫，淫則魂液外漏，精光枯竭，神燋魄散，骨薄髓穢，魂號靈府，上聞天閣，三宮權爭，胎英悲錯，此一敗仙相。
　　第二勿為陰賊凶惡。凶惡則黃庭競亂，三尸好殺，魂神闚姦，魄鬼干室，目光兵散，口生傷氣，此二敗仙相。
　　第三勿醉酒。醉酒則形質淪壞，神真交錯，魂忘本室，魄遊邪宅，赤子
　　飛颺，喉腦火竭，此三敗仙相也。
　　第四勿穢慢不盛。穢慢不盛則清靈失真，精魂不居，三宮生蟲，赤子浮游，血濁髓臭，神光失廬，魄走邪門，求我死書，此四敗仙相也。
　　第五勿食父母本命獸肉，則元形，喪始，根本亡度，胎神號咷，絳君叫慕，三魂慘毒，魄索丘墓，此肉入口，命墜長夜、此五敗仙相也。
　　第六勿食己身本命獸肉，則形神可犯真，泥丸减落，三宮閉門，嬰兒交錯，魂爽飛逐，魄求棺槨，此六敗仙相也。
　　第七勿食六畜肉，則炁形鬱臭，精靈濁滯，腦黃齒枯，脾育死氣，魂不受真，魄生一邪勃，身沈長淵，骨願土沒，此七敗仙相也。
　　第八勿食五辛之菜，則五藏惡臭，三華潰亂，神不正達，精胎下淪，魂魄生離，赤子煩頓，飛靈失守，眼光流逮，此八敗仙相也。
　　第九勿殺生昆蟲以上，則兵對萬物，束骸血怨，形暴魄凶，魂氣交戰，胎靈彷徨，真兒逃散，泥丸奸狂，赤子棄叛，尸形湯鑊，水煮火爛，此九敗仙相也。
　　第十勿北向便曲，仰視三光；勿北向理髮，解脫衣裳；勿北向唾罵，犯破毀王。破謂歲下辰也，王謂王氣之所在也。勿怒日月星辰；勿以八節日行威刑；勿以月朔個怒恚；勿以六甲日食龜龍鱗甲之物肉；勿以丙午日食雉肉；勿以丙子日食黑獸物肉；勿以庚申日行陰陽，與婦人同床而臥；勿以乙卯日大醉；勿以正月四日北向殺生；勿以二月九日食魚；勿以三月三日食諸五藏肉、百草心；勿以四月八日殺草伐樹；勿以五月五日見血；勿以六月六日起土；勿以七月七日思存惡事；勿以八月四日市諸履屐，諸附足之物；勿以九月九日健沫席；勿以十月五日罰責人；勿以十一月十一日不沐浴；勿以十二月晦內三日不齋燒香念仙也。諸如此忌，天人大禁，三官告察，以是為重罪矣。或令人三魂相疾，七魄流競，或胎神所憎，三宮受惡之時也。是以惡夢交於丹心，妖魅乘其朱闕，精液觸犯，神真恍惚，流變多禁，莫識忌術。子能奉修，則為仙才，不奉天禁，則為傷敗者也。
　　學道者至秋分之日，皆當存真齋戒，勿念邪惡，心當常願飛仙。古之神人曰：子欲昇天慎秋分，罪無大小皆上聞，以罪求仙仙甚難，是故學道為心寒。此真要言也。若長齋道士，秋分日中，皆謝七祖、父母，下及一身罪過，求自改之誓也。自非真正絕世之性，慎於此日謝罪，慎之。
　　青童君曰：子知仙相為不急，宜知敗相為密要。世濁之人，徒有其骨形，豈悟相濟之蹊路乎。夫學道者，第一欲得廣行陰德，慈向萬物，救人艱厄，度人危難，輕財重道，施惠布德，不悋財寶，投之窮地，啟誓真氣，虛心跪請。是以古之至言，謂耕種福田，以取登仙者也。
　　太微靈書紫文仙忌真記上經竟