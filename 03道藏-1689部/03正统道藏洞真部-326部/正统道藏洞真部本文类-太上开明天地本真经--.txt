太上開明天地本真經
　　經名：太上開明天地本真經。原題通玄三教眉山師舛壽授。底本出處：《正統道藏》洞真部本文類。
　　太上開明天地本真經
　　通玄三教眉山師仁壽授
　　夫大道者，本真也。真是道之本，經乃運之真。天地經本，昇降真明；聖賢運本，歸返真靈。本來真面目，大道體分明。自乾坤開闢以來，經日月陰陽之道。定寒暑，顯晦明，發三光，育萬物。顯三大聖人之德，體兩儀造化之功。明天文，分地理，成世界，立兆民，畫卦象，法制度。人造書契，合符明道，結繩而政，以開國成家。鑽木取火，以變生為熟。辨藥草而治病，教播種以養生。製衣裳以蔽體資身，立器物而應機利用。建宮室，避風雨，置舟楫，渡江河。為人淳樸則仁壽長生，務本真常而道明不昧。發顯千賢萬聖，昇化通靈漸生。衆智多獰，爭強戰國。貪色慾，致叛淫，有興廢，迷本真。逆天地之道，背日月之明。汩汩沒沒，以濁惡澆漓；世世生生，而頑膽蘊積。忘其道理，亂其紀綱。人衰壽促，世變時荒。故立刑獄以治平，乃制國法而今行。昔乎上聖垂世，開化度人。遂興三教之機，重剖一真之道。儒體乾坤健用一陰一陽之道，天之經，地之義，民之行，孝之禮，法而制之，謹身節用，不失本真，不廢中道。通五常，行四德，知死生，說日用安和，樂而不淫，哀而不傷。充實之謂美，光大而成聖。道體乾坤妙用一水一火之道，日魂月魄，內陰外陽，復命還源，深根固蒂。奪天地之造化，行火候之工夫。溫養成丹，同登仙品。不失其所者久，死而不亡者壽。本真堅固，得道長生。釋體乾坤大用一權一實之道，隨機接物，見色明空，拶有無中道，精修證妙相。比空成就，同入無生。忍全超，有作功。那伽大定以返本歸源，實際真如而靈明眼迸。通天徹地，證聖成真。所以三教各稱其尊者，道本真一也。生從本真來，死因本真去。得真非女男，明道無來去。儒務本，不致于淫，合天地之德。道守本，溫養為功，含天地之化。釋返本，明了真歸，超天地之表。況今三教錯會一真，說務本而邪念恣淫，無制節之謹度；誇守本而傍門失養，無火候之真玄；說返本而妄想迷流，無精修之妙法。今吾三教通玄，多方直指，哀愍死生，開明天地。中天性，天無上天；此地心，地不動地。運天地之大道，經天地之大本。告天祝壽，保國安民。咸資本體，普度冤親。亡者得化，存者通靈。諸魔無害，萬病難侵。然則未能運藏眼之真經，不得真本；未能返真源之本根，不得修養；未能養生保命，不得靈明；未能寂照含空，不得見性；未能覺性圓常，不得通徹；未能通玄徹悟，不得真歸。妄求作佛成仙，不得超凡入聖。要且憂死生一事之大，無人我，三教之分。求至人，指經法，明此本，歸一真。日用作何修？源本作何得？真性作何見？前路作何歸？如然了徹了明，當證非仙非佛。全超聖地，頓徹古今。奉勸儒釋道俗、善信賢良，或持運經行，速得通利；若精修解悟，即證無生。明超外道諸經，勝轉如來一藏。勿用譊譊萬遍，攝歸炯炯一真。經義經法經訣，非中非外非心。了真經，非此經，得真本，非此本。當知大道真經，務在口傳心印，依法祕授，歡喜奉行。
　　太上閉明天地本真經竟