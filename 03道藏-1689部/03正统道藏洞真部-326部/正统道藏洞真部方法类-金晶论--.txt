金晶論
　　經名：金晶論。不著撰人，疑出於唐代。一卷。底本出處：《正統道藏》洞真部方法類。
　　金晶論序
　　夫金晶者，是造化之基，虛無之道，說空中之有，度天地之理。即空成色，即色是空，知空而不空，知色而不色。惚惚始達，照曜名為妙音。金者，是月華之正氣；晶者，是日耀之真晶也。故日一氣所生，分為二儀，二儀成備，方立三才，謂之天地人也。故以天圓地方，清氣為天，濁氣為地，人者中和之正氣，抱精恍惚之中，是虛中而有實，從空而為有也。人者生居浮世。須知幻化，《陰符經》云：生者死之根，死者生之木。吾恐修行之輩，不曉聖理，難悟希夷之門，罔測其辭，妄生穿鑿，不達修鍊之門，迷徒志事，枉費其功，久而無益。況乃修鍊，須曉五行陰陽真理，捉取金晶，與天地為之寶柱，五嶽崩摧，方見衰槁。吾慮後學志人，不悟真宗，中路而退，枉墮沈淪，不離愛河，墜於苦海。吾演《金晶論》三篇，流傳浮世，以度修鍊之徒，達其正理，奪造化之功，成於妙道，分為上中下三篇。儻有志士，傳授此論，明設誓言，跪膝焚香，捧金十兩，方可傳之。若遇賤道之徒，不可傳授，此是天機，草草而勿傳，恐泄天機。遇人傳之，名度南宮，白日而沖天；遇人不傳，殃及七祖；不擇人傳之，殃及九祖，永墜幽泉，沈淪苦海，常為下鬼。縱得人身，必是貧窮下賤，身無十全。故列論金晶於後，悟而修鍊，身超入聖，體插仙衣，渴飲瓊漿，飢餐天食。此文聊舉大綱，故演其序，顯明至論，審而詳意焉！
　　金晶論
　　上篇
　　夫金晶者，在物為陽，色含其白，名為汞。汞者，水銀也，非世間水銀，按五行配在西方，號日庚辛為干，申酉為支，生於其土，死在火中，能伐於木見水，而化為鉛，返覆。水是金子，金是水母，遞受其氣，乃號為汞。汞者，澄之不清，攪之不濁，火鍊成銀，方化為金。金者名虎，虎非世問之虎，《易》云：履霜堅冰。冰者，水銀，異呼名汞，《陰符經頌》日：煞汞成丹活得人。汞者是晶，故云欲要延年不老，無過還晶補腦。晶者，太陽之正氣，故號太陽晶也。是以陰陽之晶，從火而下入丹田。丹田者，土也，土中生金，名日金晶。金晶者，是人之根本也，下元正氣，又曰詫女，亦日金液，又日還丹，亦曰玉液。天變五液之要訣，道總千化之要言，是以於世劫而欲自損，其全法即恐泄於天道，輕漏於人，絕留蹤跡。
　　乃以金晶九轉就，赫赤還丹，養命濟家，無出於此矣！
　　金晶論
　　中篇
　　夫金晶者，鉛汞之理，天地造化，天得晶一而為一，可以運；地得晶而為一，可以靜；人得晶而為一，萬事俱以畢。天得晶而為神，地得晶而為明，人得晶而為情性。情性者，人之根源，乃生死之門戶。人既欲生，須於生門而求得悟生之衛，便是長生之計。金晶者，汞鉛也，得以自合，龍虎擒縱，自然為金晶。夫龍虎者，金木也，金為虎，木為龍。虎名汞，金水也，龍為鉛木火也。龍虎者，性命也，鉛汞者，陰陽夫妻也。鉛為嬰兒，汞為姹女，始自一源，終分異號。是黑也，其實同出而異名也。今世向庚辛而求虎，詣甲乙而覓龍，殊不＇知只在於身。龍在庚辛，虎居甲乙，火用壬子，住於丙丁。蓋自古聖人不直書其事，迷悟後學志士，妄生罔測，虛廢其功，終身而無益，競至衰朽，一事無成，卻毀真門，傍生邪見。吾今若不遺跡，、慮絕於神仙之蹤，故留此文，令後學之輩，得以規式。故云龍從火裹生，虎向水中出。又曰：龍不在束瞑，虎不在西虜。
　　金晶論
　　下篇
　　天為清，地為濁；天為陽，地為陰；天為父，地為母。天者一氣，地者二儀，人者三才，是為黃黑白。黃者土，黑者水，白者金，土水金相合，號日金晶。金晶者屬乾，為金是父，屬坤為金是母。金生於土，水生於金，地之正氣，上蒸於天，陰陽相感，乃以為金晶。金晶者，上朝離宮，而過入於華池，為之津液，下降丹田，卻成其汞。汞者是血，血傳入骨為髓，如油盡燈滅，髓盡人亡。故云欲要不老，還晶補腦；若要身強，烹液納堂。液流滿晶，性命乃長。明堂欲海內，有洞房端嚴，姥女匹配金郎。金郎鉛也，鉛者嬰兒也，金晶滿液，流入尾問，用河車而搬載入腎堂。腎堂是人之根蒂性命也，人之宗源，內有二竅，左為天關，右為地戶，金晶牢固，勿令走失，延年益命。可用丑未日時，引運至泥丸，名為補腦。若是寅申，採捉金晶，用火而緞鍊，自然成丹，號曰七返靈砂。頻看火候，常時採捉金晶，自成大藥。身超入聖，離凡脫俗，如龍退骨，意欲去處，剎那便到。身遊五湖，十洲二島，乘雲自在。吾慮未曉前言，後述金丹大藥、金晶鉛汞、龍虎真假歌，一十一首，審而行之。
　　歌日
　　欲鍊金晶變朱砂，將來鼎裹合金花，凡徒不信長生訣，九轉功成切莫誇。
　　神丹見說極多方，燕雀無因產鳳凰，除卻真鉛與真汞，其餘盡不合官商。
　　甲乙龍從離象出，庚辛虎自坎中生，為夫為婦能相契，不改當初性與情。
　　仙人留語讚黃芽，金水相生一鼎花，枝自變成龍虎後，坎離同入紫河車。
　　坎男離女未成時，早被天公配二儀，及到變成夫婦後，立名翻作聖無知。
　　家家罔象藏龍虎，處處朦朧隱坎離，自為從來人不識，聖人爭肯誤希夷。
　　鑪中九鍊見金晶，撲撲紅霜似粉輕，百斛明珠非價直，即知霄漢是前程。
　　時將一粒殺為塵，火上徐徐引水銀，誰羨滿堂珠與玉，脫凡即便是仙人。
　　相逢話道漫云云，那箇於中得正真，徒配四黃並八石，寧知白虎與龍親。
　　壬寅水裹抽金虎，戊己鑪中鍊木龍，全賴南方朱雀力，殷勤相守赤彤宮。
　　中男中女兩相逢，二八年華理一同，須得將軍為紹介，綢繆須是賴金公。
　　金晶論竟