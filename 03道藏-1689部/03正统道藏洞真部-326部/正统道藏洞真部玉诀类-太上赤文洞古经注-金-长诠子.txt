太上赤文洞古經註
　　經名：太上赤文洞古經註。金末元初全真道士長筌子註。一卷。底本出處：《正統道藏》洞真部玉訣類。
　　太上赤文洞古經註序
　　夫至道無言，真空非色，思之者莫能知，觀之者不可見，賾之不可得，行之不到，陶鑄天地，率循造化，寂而不動，應滿六虛，令萬物蒙休，羣生復命。巍巍乎至矣哉！非聖人孰能通之者耶？況元始大聖，慈心廣布，慧照十方，觀見眾生忘歸失本，宛轉世間，輪迴不息，長劫受苦，不能自明。遂感法雨敷滋，宣揚妙道，引接有情，出生死海，遊清虛之境、恬惔之鄉，超乎塵垢，步乎寥廓，逍遙獨化，微妙玄通，無為自然，返於純素冥極混茫者也。
　　太上赤文洞古經註
　　操真章上
　　有動之動，出於不動。
　　有動者，應機也。無動者，抱元守一也，歸根復命也。故經云：清者濁之源，靜者動之基。唯精唯一，允執厥中。夫物芸芸，各復歸其根。歸根曰靜，至靜不動也。
　　有為之為，出於無為。無為則神歸。
　　神本湛寂，感而遂通，不得已而後起，隨機接物，妙用無窮。去智與仁，故循天之理。淡然無極，而眾妙歸之。
　　神歸則萬物云寂。
　　專氣致柔，能如嬰兄。抱守沖和，真氣氤氳，萬物皆長生也。知和曰常，心使氣曰強。強者堅強壯老，死之徒也。
　　不動則氣泯，氣泯則萬物無生。
　　氣絕神逝，九竅百骸，變滅塵土也，更何疑之。
　　神神相守，物物相資，厥本其根。
　　以虛養虛，以實養實。何以故？忘形養氣，忘氣養神，忘神養虛，虛室生白，吉祥止止，神氣沖寧，靈根深固，故成長生久視之道也。
　　默而悟之，我自識之。
　　至道之玄。不假外物而得。默默昏昏，無應無問，靈光獨耀，迥脫根塵。體露真常，不隨萬法，可以全生，可以復本也。
　　入乎無間，
　　無間者，無有也。是不言之教，無為之益。圓通無碍，應化無窮，遍滿十方，時時運動，無有間斷也。
　　不死不生，
　　玄珠燦燦，今古常明。萬物混成，法法平等。中靜非染，無始無終，故曰不死不生者也。
　　與天地為一。
　　天道清虛，所以能長。地道寧靜，所以能久。人能悟理，達其妙道，致虛極，守靜篤，恬惔寂然，不為萬物之所累，清淨無為，可以與天地為一者哉。
　　入聖章中
　　忘於目，則光溢無極。
　　五色亂明，令人目盲。色者，彰也。色色者，未嘗顯。何謂也？法眼圓通，明照十方三界，觀物無物，觀空不空，視之冥冥。杳冥之中，獨見曉焉。靈光充塞，無窮極也。
　　泯於耳，則心識常淵。
　　五音亂聰，令人耳聾。心是清淵，本自湛澄。是非言語，美惡聲音，皆為妄情偽物。飄風驟雨，動擾心源，神室不靈。若能泯絕是非，不受於中，無聲之中，獨聞和焉，然後可以聽玄歌白雪，不鼓陽春，仙音之曲調也。
　　兩機俱忘，絕眾妙之門。
　　聲色雙泯，動靜兩忘。聽之不以氣，視之不以神，是謂太玄之妙，虛曠之靈。深之又深，而能物焉。神之又神，而能精焉。無為之為，不知而知。靈明曠徹，廣大虛寂，妙無邊際也。
　　純純全全，合乎大方。
　　物我俱忘，有無不立。昏昏默默，杳杳冥冥。無邊無際，非外非中。其游無端，其出無方，化育萬物，不可為象，混成無方隅也。
　　溟溟涬涬，合乎無倫。
　　至道重玄，浩浩蕩蕩，理無等倫；藏之則為元精，用之則為萬靈，含之則為太一，放之則為太清；無相無名，至尊至貴，迷之則凡夫，悟之則聖賢。
　　天地之大，我之所維。
　　古今聖賢、得道真人，提挈天地，把握陰陽，雕琢萬物，澤及羣品，不為難乎？
　　萬物之眾，我之所持。
　　宇宙在乎其手，萬化生乎一身。
　　曷有窮終，以語其弊哉。
　　聖人直說妙道，普現普光，惟恐後世凡夫不信疑惑，大發謙辭，若言不盡其理，以語為弊，惡舛訛之說也。
　　太上赤文洞古經註
　　住世章下
　　養其無象，象故常存。
　　真氣薰蒸，而時無寒暑。純陽流注，而民無死生。故曰心燈朗照，法身長存。慧燭不明，道容豈載？
　　守其無體，體故全真。
　　天地相合，以降甘露，滋榮羣品。人能安靜和暢，寶瓶堅固，玉漿香美，真水下降，滋養妙體，返老如童孩，不亦善乎。
　　全真相濟，可以長久。
　　水火既濟，魂魄相守，鉛汞相凝，鍊成大藥，結就金丹，燦斕光輝，無幽不燭，純白入素，無為復朴，長生不滅，沒身不殆，號曰真人者也。
　　天得其真，故長。
　　天得純粹不雜之道，則故能覆蓋羣有，包羅萬象，歷劫清凝，鑒物無私，不言而應，妙用無窮，高虛長遠，大無不包，久而不易也。
　　地得其真，故久。
　　地得其真，則育養萬物，深根固蒂，安靜無為，乃長久也。
　　人得其真，故壽。
　　死而不亡者壽。但世人悟其真趣，得其妙元，與道合真，沒身不殆，同其聖賢，令後代祭祀不輟，何以加此焉。
　　世人所以不能長久者，為喪其無象，散其無體，
　　五味濁口，五臭熏鼻，聲色閼塞耳目。取捨滑心，使性飛揚，迷情徇物，念念相嬰，使心智遊乎外，鬼神入其內，是非寵辱亂擾靈源，與物相刃相靡，終身疲役。區區業網而不知其歸，可不悲乎？身適美厚，錦繡羅穀，意迷邪見，顛倒妄想，至於窮年，不知天命。喪己於物，失性於俗者，謂之倒置之民，可不哀哉！
　　不能使百骸九竅與真體並存，故死矣。
　　內本清靜光明，虛白晃耀，奈何愛染萬緣，不生返照，飄飄一性之散，沉沉萬劫之迷，難省真身，遷於別蛻，迷其真源，壞其內也。萬劫輪迴，生死海中，不能超度，甚可哀憐矣。
　　太上赤文洞古經註竟