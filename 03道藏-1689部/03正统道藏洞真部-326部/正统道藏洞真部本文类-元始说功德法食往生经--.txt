元始說功德法食往生經
　　經名：元始說功德法食往生經。撰人不詳，似出於唐宋間。假託元始天尊為大慈大慧真人說超度地獄餓鬼畜生，施拾法食之法。一卷。底本出處：《正統道藏》 洞真部本文類。
　　元始說功德法食往生經
　　爾時，元始天尊與諸天聖眾、天仙地仙三界官屬、五嶽地司、五帝水府、北都羅酆、善惡二童子，遊東方玉寶樓閣世界、空青樹下碧蓮華上，說十種因緣，一千業報，令諸法會生解脫心。
　　爾時天尊現大光明，滿彼世界，見諸地獄餓鬼畜生，頭面焦爛，身體火然，刀輪劍鋒，苦毒徹天，痛傷骨髓，猛火焰天，渴飲鎔銅，號叫冤債，無有休息，是時眾中普皆觀見。爾時有一真人名曰大慈大慧，悲泣傷歎，從座而起，稽首斂容禮拜，上告天尊：伏願聖慈特垂聽覽，臣與法會諸眾及飛仙神仙等，愍恤下界眾生，伏願天尊平等大慈如何救度。
　　爾時，天尊默默良久，方啟慈顏，舉五明扇，發大弘音。乃答真人曰：善哉！善哉！汝能廣為眾生啟慈念，今問此事，令我應見汝等一會，當須諦聽。
　　天尊言：三塗九府、一百二十酆都地獄，有諸眾生不修真道，死入長夜，魂為下鬼，沉淪惡趣。愍歎而作頌曰：
　　泠泠甘露滋，法味難思議。騫香流七真，冥冥何生疑。受此法食者，生天登紫微。福田高巍巍，供施令清浄。一切有為事，普皆成代命。拔汝三塗苦，施汝九玄慶。臨當受食時，諸天皆讚詠。
　　寒庭多悲苦，迴心禮元皇。女青靈寶符，中山真帝書。一念昇太清，再念歸太無。功歸九幽下，旋旋生紫虛。
　　天尊曰：施食與亡者，不可思議，是諸亡魂，是男是女，當比飽滿，各得離苦解脫受生，清涼蓮華座永得脫離。是時天尊重宣偈曰：
　　功德不思議，行者膺福報。施與法食餐，永生安樂道。
　　爾時天尊說是偈已，應諸所見地獄，尋聲消散，是諸幽魂隨願往生，大慈大慧真人及諸法會等眾，咸皆歡喜踊躍，五體投地，作禮而退，信受奉行。
　　元始說功德法食往生經竟