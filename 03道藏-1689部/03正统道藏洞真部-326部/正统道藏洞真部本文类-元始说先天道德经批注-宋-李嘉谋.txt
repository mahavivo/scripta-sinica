元始說先天道德經註解
　　經名：元始說先天道德經注解。宋李嘉謀註。五卷。《元始說先天道德經》與老子《道德經》實為二書。仿老子《道德經》，分《妙》、《元》、《神》、《真》、《道》五篇。李氏註解，逐章逐節，順文衍義。底本出處：《正統道藏》洞真部本文類。
　　元始說先天道德經註解序
　　此經故宋息齋先生李君嘉謀隨章為之解，板行西蜀，蓋有年數。至寶祐間，天飴子謝公圖南為序而傳，則蜀本已不存矣。初，公宦遊嶺表，即蒐訪是經，乃得於方外一蜀士之手，猶獲至寶。比來西浙，袖以見觀文殿大學士可齋李公曾伯，即慨然為授之，嘉興道士李君可久募工鋟梓以傳。又得所謂八威龍文，亦出先天向異人所授者，併刻之，以為世之全書。時觀文公提舉洞霄宮，亦為序。大抵率循謝公所序，指為《道經》之敷落五篇，謂其成文，敷布於碧落之中，非人所能為者，然二公當時惜皆承訛而踵誤耳。今按元始安鎮敷落五篇，真符與文，皆若吾徒相傳所為，符篆繇隨炁以結成者，一為明炁，二為太丹，三為黃真，四為素威，五為玄精。如是而已。此元始所說妙元神真道五篇，篇各有章，章章為言，合為五千，與吾《 老子道德》 五千並傳于世。殊於敷落，無所涉也。昊郡癸復道人雷所張善淵因獲其本，謹復募緣鋟梓以傳，輒贅辭經題之次者，惟以喻開卷之未喻者，知非為敷落篇云。
　　元始說先天道德經註解卷之一
　　妙篇一千言章
　　第－章二百二十言
　　真妙妙也，真元元也，真神神也，真真真也，真道道也。道與德，德與物，萬物得矣。
　　此五名非一非五，真者元始不雜，不假外物，唯吾一真，在妙為真妙，在元為真元，在神為真神，在真為真真，在道為真道。然此五者，欲求其名，有不可得。譬如眼根不自見眼，故曰：真妙妙也，真元元也，真神神也，真真真也，真道道也。故真妙不知其妙，真元不知真元，真神不知其神，真真不知其真，真道不知其道。使其自知，則不一矣。道不一，散而為德。萬物各得一，德以生。故曰：萬物得矣。
　　物得道生，道失物死，得失相生，道同出入。
　　萬物莫不稟道之一以生，及其所稟者，離則死。雖名為生，乃稟道之散至，所謂道則未嘗生，未嘗死也。由物不能得道之全，故為生死所囿。然依道不滅，故生生死死，得失相生，與道同為出入。
　　道不可同德。德不可同，失不可同。故其得有得，謂之同。有得有失。
　　道者本性不雜，譬如虛空不和諸物。故曰：道不可同德者。有柔有剛，有仁有義，事異名殊，譬如萬物，各自有體。故日：德不可同。所受虛假，暫受還失，譬如旅亭，暫止便去。故曰：失不可同。所謂同者，我既得此，彼亦得此，各得其得，然後為同。同雖近道，然以得求道，可以得則可以失，有得有失，去道愈遠。
　　失德歸道，道歛致一。一致入真，體真應變。真入至神，神至神，神入元，元至元，元入妙。湛兮似或存、非象非聲，獨立於元始，元始之妙。
　　德者性之散涉於事而不固，故德有失而道無失。若失德即歸道，無別有道。道在生死得失之間，未嘗不一，若逐生死之變，順得失之名，則散而為德。若知出於道，歛致歸一，即德即道，道與德一。一致入真，體真應變。萬變不失吾真，是之謂神。神之致謂之元，元之至謂之妙。入元入妙，其實無得，復歸本然。非象非聲，湛兮似或存，獨立於元始元妙者，本有之性，非從外得。
　　元始以真妙觀，元始以真妙聽。妙觀見非象之象，妙聽聞無聲之聲。大象無形，無逃吾妙觀。太音希聲，無逃吾妙聽。吾以妙為無極無上。
　　妙觀無色，妙聽無聲，色聲外塵，不能隔越。六受用根，圓融涉入，故見無象之象，而非目聞，無聲之聲，而非耳塵， 銷覺圓，妙觀出於天地之外，妙聽出於音聲之表，故無所不見，無所不聞，是謂無極無上。
　　吾故無極無上真妙。真妙真元，真元不可元。真妙真神，真神不可神。真妙真真，真真不可真。真妙真道，真道不可道。真妙極矣。
　　此言體妙者，與元真神道者不同，既得真妙，則元為妙元真元不可元，神為妙神真神不可神，真為妙真真真不可真，道為妙道真道不可道。由元始而下，雖共此五名，而所得妙力，各有差殊，唯以妙極為至。故曰：真妙極矣。
　　第二章一百四十六言
　　真妙太上，太上真妙。
　　道極不可名，寄之曰真妙。尊極不可名，寄之曰太上。妙極而上，故曰真妙。太上上極而妙，故曰太上真妙。
　　妙生元，元生神，神生真，真生道，道生德，德生徼，徼生妙，妙生無，無生有，有則有，無則無，有無相生，陰陽相推，太化變易。
　　妙之降曰元，元之降曰神，神之降曰真，真之降曰道，道之降曰德，德之降曰徼。徼者小道也。眾人自道降為德，德降為徼，徼入於有，一入於有，與道益離。真人自徼返入於妙，　自妙入無，自無出有，欲建立則以無為有，欲寂靜則以有為無。欲有則生，天地不為多，欲無則返，太虛不為少。以有以無，出陽入陰，相生相推，如太化之變易。
　　妙無體也。有有無無，無無有有，吾居徼妙之常。
　　真人以妙無為體，以妙有為用。湛然常住，無之體也。應變不窮，有之用也。有有之用生於無無之體，無無之體出為有有之用。以有為徼，以無為妙，故曰吾居徼妙之常。老子曰：常無欲以觀其妙，常有欲以觀其徼。此兩者同。出而異名，同謂之玄。世人體無則不能有，體有則不能無，觀妙則不能徼，觀徼則不能妙，是皆囿於形器，不能出入於有無之間。真人以妙無為體，出而有，雖小道不為，不足入而無，雖體妙不為有餘，蓋以有無徼妙為常。如此則徼即妙，妙即徼，有即無，無即有。故曰：出而異名，同謂之玄。
　　徼妙之常曰道。道之常曰真。真之常曰神。神之常曰元。元之常曰妙。妙之常曰吾。居無極矣。
　　元妙之妙，不變不異，故曰常。徼者有也，妙者無也，有亦無，無亦有，乃為徼妙之常。徼妙之常，然後為道。道之常曰真。真之常曰神。神之常曰元。元之常曰妙。妙之常曰吾。所以自居常者，無始無終之謂也。
　　不可視，不可聽，不可搏，不可有，不可無，不可元，不可神，不可真，不可道，入乎無上，同乎無極，是為真妙矣。
　　世人以物求道者，欲其可視、可聽、可搏、可有、可無。以理求道者，欲其可元、可神、可真、可道。使道而可以視、聽、有、無求之，則道為物矣。使道而可以元、真、神、道名之，則道為理矣。真人外不役物，內不著理，故非視而見，非聽而聞，非搏而堅，非有而在，非無而居，非元而元，非神而神，非真而真，非道而道，入乎無上，同乎無極，皆不可名，故曰真妙。
　　第三章一百六言
　　真妙非聲非象，實非聲象，其上不皦，其下不昧。
　　妙非形色聲聽，由人不能，於元始之初，體元入妙，吸集塵象，收攬成根。耳目鼻舌，及與身意分一精明，內意紛紜，外根互運，堅溫暖動驅役，四大六根。四大更接，外塵轉迷，本始若能，了形相空，格去外塵，使色香味觸各不綠根。見色如與盲等，嗅香如與風等，嘗味如與蠟等，見觸如與空等，外塵既銷，則六受用根，頓然清淨，淨極妙敷，非象非聲，見聞覺知出於根外，故極其上至大而不皦，極其下至微而不昧。
　　恍兮惚兮，杳杳冥冥，真妙妙真，視不見，聽不聞。
　　物物自有元始，不可見，不可聞。恍惚杳冥，而非無也。故佛書云：若以色見我，以音聲求我，是人行邪道，不能見如來。道書云：視不可見，聽不可聞，離種種邊，名為妙道。所謂道者，若從外入，即物非道。人所以不能知道者，蓋貪色逐聲，為物所轉使。吾元始之妙，所謂不可見，不可聞者，迷為可見，可聞，轉離本始。楞嚴佛問阿難言：今汝細觀，從日月宮至七金山，雲騰鳥飛，風動塵起，遠近諸物，雖復差殊，同汝見精，清淨所矚。若見是物，汝亦可見吾之見。若以同見，名為見吾，則吾不見。時何不見，吾不見之。處若不見，吾不見之。地則自然非物，云何非汝。若汝見時，是汝非我，見性周遍，非汝而誰。由是觀之，入之見色，唯我獨知彼。彼自知各見其獨，無同見者，如是則我之所見，彼不能見。我之所聞，彼不能聞。若以同聞，名為我聞，則我不聞。時彼應合，知彼既不知，則彼之所聞，非我聞也。味觸覺知義亦如是。莊周所謂見獨者其亦是歟。
　　元始於太妙，寂兮寥兮，繩繩兮，湛然不可名。
　　凡可以名，皆屬名數，是二非一。唯不可名，然後為道。且道之近體，莫過於無，莫過於空，然無即與有對，空即與實對，皆墮名數，是二非一。唯不可名，然後為一。所謂一者，是無非無，是有非有，是空非空，是實非實，以至離無，離有，離空，離實，即無，即有，即空，即實，是離，非離，是即，非即，及其至也。即離俱非，名不可得，方為妙道。寂寥者，無也。繩繩者，永也。既無矣，繩繩然而不可無，雖不可無，然寂寥兮不可有，是謂無名。
　　元妙，神妙，真妙，道妙，天地虛妙，陰陽同妙，日月合妙，五行含妙，八卦雜妙，萬物盡妙。
　　物非道不成，真非道不立。故元得妙而元，神得妙風神，真得妙而真，道得妙而道。此所謂真非道不立。天地得妙而成，陰陽得妙而分，日月得妙而明，五行得妙而相剋相生，八卦得妙而相推相盪，萬物雜妙而以死以生，故曰物非道不成。
　　至虛至靜，吾曰虛靜。妙始非妙，不可得矣。妙體吾元始。
　　至虛極守靜。萬虛之極，於有無不虛。靜之極，於動無不靜。若吾曰虛靜，即有虛靜之心。通有則不得虛，遇動即不得靜。妙始非妙，妙不可得，惟體吾元始。知有無不虛，知動無不靜，是謂元始之道。
　　第四章六十四言
　　孰以元元，孰以神神，孰以真真，孰以道道，孰以名名。吾強曰：妙入吾妙矣。
　　知元守元，元始不元。知神守神，神始不神。知真守真，真始不真。知道守道，道始不道。知知守知，即為住著。知知無知，然後六通。四闢在元，非元在神，非神在真，非真在道。非道有名，非名強名，曰：妙若徼若，妙入吾妙矣。
　　然後合為元，散為神，致一為真，萬變為道。升清降濁，布列精魂，變化之道，窮象極形，復歸乎妙。
　　元始以妙為體，故元乃妙之合，神乃妙之散，真乃妙之一，道乃妙之變。下至於分陰分陽，降濁升清，布列精魂，萬物以成，皆由妙出。始出於妙，極其變化，草木昆蟲，水火土木，窮象極形，皆吾妙也。物自順以生，道自返而成。人能自象形而返之，皆能至妙。
　　第五章九十八言
　　吾始乎妙，萬靈不神，萬法不名，萬境不生。非不神，妙靈無照。非不名，妙法無因。非不生，妙境無緣。妙妙無對，是謂獨立。
　　妙神無靈何以故，神無方故。妙法無名何以故，法無法故。妙境無有何以故，無所緣故。元始之妙，湛寂自照，無照照者，無法無名，離諸起滅，因相不生，因既不生，緣無所偶，故諸塵象無得而成，純以妙明，妙妙無對，是謂獨立。
　　不子不孫，同乎無獨。出入綿綿，同乎無門。萬物歸元，不見其元宰。
　　非子非孫，其傳無盡，故無獨。出入綿綿，不知其際，故無門。雖主萬物，萬物歸焉，而莫見其所以主之者。
　　吾始於妙，寂兮，寥兮，繩繩兮，湛然兮，廓然兮，吾不知其生。故曰：長生之道。
　　有生則有滅，唯無生然後為長生。元始之妙，非由生而生，故吾不知其生。但見寂寥兮，其靜也。繩繩兮，其長也。湛然兮，其存也。廓然兮，其廣也。故命之曰：長生之道。
　　第六章一百六十言
　　自然非妙，妙非自然，吾元始於妙。其上不皦，恍兮惚，其下不昧，惚兮恍，恍惚混蒙，上下同妙，妙恍妙惚，非象非物。
　　自然者可以名道，而道非自然，何以故。自然有定體，而道無定體，若以道為自然，則道不當降而生物。以物為自然，則物不當變而成道。故曰：自然非妙，妙非自然。元始之妙，居於有無之間。恍者明也有也，惚者滅也無也。至妙之極其大不見其皦，既出而有，又寂而無，故曰恍兮惚。極其小不見其昧，既居其無，又出而有，故曰惚兮恍。恍惚混蒙，出入於有無之間，與上下皆同於妙，故曰妙恍妙惚，非象非物。
　　吾始元元，妙惚妙恍，非物非象。吾始神神，杳杳冥冥，非妙非形。吾始真真，冥冥杳杳，非形非妙。吾始道道，精中有真，自然之道。
　　元、神、真三者，是妙之分，未盡妙體，然皆非物非象，在恍惚杳冥之間。至於道則始有精，始有真，非杳非冥，非恍非惚，然猶未離自然也。自道而降，精散而為形，真降而為物，物生而道之自然又喪矣。
　　道法自然，自然真道，真者自然之號，五口不知其自然。
　　自然為真，真者自然之道。故曰道法自然。所謂道之自然，與物之自然，名同義異。世所謂自然者，乃不變之稱，方其迷亂無智，執物之有，以為自然，未能甄明自然本體，則其自然深可障道，聖人闢之。此首章所以言自然非妙，妙非自然，蓋此意也。所謂道之自然，道降而為物，其自不變此道之自然者也。世所謂自然，皆物之自，如鵠白烏玄世，既無知以玄白為烏鵠之自，不知鵠之所以白，烏之所以玄。又有使之然者，亦非自也。由世以非自為自，非然為然，故聖人諱之。雖然聖人達道之權，知自然性，至於論道，尚謂吾不知其自然，蓋謂有知之之心，則是使之自然，非自然矣。而況欲以世之情解妄想卜度者哉。
　　真法神，神法元、元法妙。妙無法，故妙為萬法之宗。無法法，無元元，無神神，無真真，無道道，無無無，無有有。吾之至妙，入元始之妙。
　　苟有所法，則有所未至，故真不免法神，神不免法元，元不免法妙。至妙而後無法。惟其無法，故為萬物之宗。如是則無法，無元，無神，無真，無道，無無，無有。惟體妙者能之，故《釋氏傳》法句曰：法本法無法，無法法亦法，今付無法時，法法何曾法。
　　第七章一百二十言
　　至妙無間，無始，無極，無盡，無際，無央。無間無無間，無始無無始，無極無無極，無盡無無盡，無際無無際，無央無無央。
　　無間不見，其斷也。無始不見，其先也。無極不見，其上也。無盡不見，其終也。無際不見，其邊也。無央不見，其廣也。雖無間斷續，不足以名道，故亦無無間。雖無始先後，不足以名道，故亦無無始。雖無極上下，不足以名道，故亦無無極。雖無盡始終，不足以名道，故亦無無盡。雖無際邊中，不足以名道，故亦無無際。雖無央廣狹，不足以名道，故亦無無央。殫世之言語，不足以名道，故大道無名。
　　吾始無央，有無一體。吾始無際，混合太微。天地六合，巨細一妙。妙游巨細，孰觀其體。
　　所謂無央者，不獨空空無際也，必有無同體，虛實共貫，然後為無央。所謂無際者，不獨極其廣大也，必混合太微，巨細如一，然後為無際。如是則大而天地，廣而六合，巨而虛空，細而微塵，皆為一妙。故妙游出入天地，偃息微塵，周行虛空，舉持六合，孰知其體，孰窮其妙。
　　吾曰無形，無聲，無名。吾始妙，中妙，三無之妙。吾元始至道，是謂極樂。妙游含容之器，與天地萬物為終，然極而不盡。
　　以不形形故無形，以不聲聲故無聲，以不名名故無名。妙無次第而入，妙有次第，故有始妙，有中妙，妙之極為三無之妙。是為元始至道極樂。妙游無所不包，無所不含，與天地萬物為終。而妙無終，故曰極而不盡。
　　第八章四十四言
　　妙與天地萬物為終，盡吾無終。妙與天地萬物為元，始吾無始。德遊其中，天地萬物不可觀焉。德遊至妙，與物還矣。
　　妙與物為終，而妙無終。妙與物為始，而妙無始。妙遊於物中，物不得而知焉。故曰：德遊者以物而言也。真人體妙而遊於物，則為妙遊。物得妙而妙在物中，為德遊。物有壤而妙無壤，故曰與物還矣。
　　第九章四十二言
　　妙遊無礙，元遊無知，神遊無方，真遊無變，道遊無體，德遊無名，物遊無間。是謂與物同遊，出生入死之道盡矣。
　　妙、元、神、真、道，此五者，道之名。而有遊於此五者，方名為道。道者，吾之本真，謂之元始之始。遊於妙為無礙，遊於元為無知，遊於神為無方，遊於真為無變，遊於道為無體。又降而遊於德，不可以德名。細而遊於物，不可以物間。精而與妙同遊，不可得而見。粗而與物同遊，不可得而隱。此至人所以出生入死，而以生死為旦暮之常者此也。
　　元始說先天道德經註解卷之一竟
　　元始說先天道德經註解卷之二
　　元篇一千言章
　　第一章一百五十九言
　　妙元元妙，神元元神，真元元真，道元元道，德元元德，元德復妙，與物返矣。
　　妙、元、神、真、道五者，各有淺深，乃學道者之分量。此元之妙，非妙之妙。此元之神，非妙之神。此元之真，非妙之真。此元之道，非妙之道。此元之德，非妙之德。眾人自德散而為物，真人自德返而歸妙，道與物返，物與道返，故曰順之則為人，逆之則為道。
　　元非元，妙形之先。形非形，混然而成。妙元惚恍，忽然有象。妙元恍惚，忽然有物。物象杳冥，忽然有精。精元含神，忽然有真。非色之色，素樸含明，無狀之狀，無象之象。
　　元之所以為元者，非元也，乃妙形之始。形之所以為形者，非形也，乃混然而成。道自妙降而為元，始有恍惚之狀，故曰妙元惚恍，忽然有象。妙元恍惚，忽然有物。物象出於杳冥之間，而有至精者存焉。精全為神，神一為真，會真集神，為元之體。故其體有明有色，有象有狀，此色與明，狀與象，具於吾之本始無作之者。由有微心，吸撮塵象，塵集成根，遂喪本象，及與本明，至人迥脫根境，復還元明。故見非色之色，素樸含明，無狀之狀，無象之象。
　　元之大象，寥廓幽光。元和之鳴，元元獨聞。元象之形，元元獨見。
　　元之象，非物之象，寥廓幽光，物不可得而窺，故元和之鳴，唯元獨聞。元象之形，唯元獨見。
　　元元之元，真祖真母。帝先道始，象之元紀。吾始元元，元於元紀，復歸吾始，吾不見吾。始孰云吾元始，是謂始終，元紀之元。
　　妙不可見，至於元始有可見之漸，故以元之元為真祖真母。帝先道始，有象之初，紀道至是，始露一髮矣。故吾始於元，漸有可紀之狀。雖漸可紀，復歸於始。吾且不知吾之始，而況於他哉。是謂始終元紀之元。言始終者，道在元方，有始之名。物終則窮。元紀之元，始於元，終於元，元元不窮。無始無終是始終，元紀之元。
　　第二章一百十四言
　　元元胎光，九元之始，八卦之先，胎光始元，明明赫赫，恍恍惚惚，元元始光，妙生真有。
　　至人自妙出元，漸露光景。人之三魂，一為胎光，故元元為胎光。凡數自一至九而止，若十則復為一。故大數止於九，九數皆起於元，故曰九元。九元之始，則一也。八卦之先，則乾坤為陰陽之祖，在易為太極，在乾亦為元，在人為胎光。胎光始元，明明赫赫，恍恍惚惚，皆元之始光之謂也。物自始光，即喪道本，故《佛書》謂之元明，故曰元明。照生所，所立照，性亡若至人，則始於妙無，出為妙有，蓋自妙而降，則粗道自元，而妙則神，此其所以不同。故曰妙生真有。
　　元顯元藏，黍珠中大象。元起元沒，黍珠中巨物。元以大象，含萬象。元以巨物，吞萬物。
　　物至於有形，則不能以大入細，以細藏大。元本於性而未入於形，故可以顯，可以隱，如人之夢魂遊形中，而大地山河，無不有也。人物徒役，無不彰也。故若以形會，則兩黍不能以相容。若以性會，則黍珠中大象，不足以為怪矣。蓋由大象非象，故含萬象。巨物非物，故含萬物。聖人既論此理，又時顯其跡，以覺方來。欲以破形相之粗而昧者，但以神變目之甚者，又疑為詭幻。此釋氏所以薄世論而不近，良以此歟。
　　象中象，元非元，物中物，一非一。
　　象中象是元非元，物中物是一非一。何以故。元之妙能，使未至於元者，隨元而化。一之妙能，使未至於一者，同一而處。此聖人既以成己，又以成物也。大象藏於黍珠之中，大象未必盡元也。彼雖未至於元，然以吾之元，而加彼之元，則彼亦以元化。如李廣之射虎，不知其為石，周處之斬蛟，不知其為水。彼以一至之心，而石與水尚從而化，況吾之妙元而不可以化物哉。故曰：元非元，一非一。
　　元象之元，含光自然，元元胎光，吾所謂象。
　　元元之始，含光自然。釋氏謂之覺明，道家謂之胎光。釋氏覺明謂之所，道家胎光謂之象。性覺必明，明則亡所。胎元必光，光為妙象。妄為明覺所立，覺亡象而成形。胎光光廢佛，以覺明明而無所道，以胎光光而象妙。妙象之象，覺明之明，是為道本。
　　物之真元，元母之先，道生道生，吾不能自生，吾元元之母。
　　物之真元，非元也。唯本妙而後生元，故曰元母之先。元母者，謂妙也。及妙生元，元又降而生道。申言道生者，言元生真，真生神，及神而後生道。雖至於道，愈降而生物。若原其生，則不然，竟非其自。若推其自，必元元之母，妙之本始，然後能生物。所謂妙者，乃本始如如不可得而生死者也。
　　第三章一百言
　　胎光元元，元元胎光，吾始元元，神視不見，神聽不聞，神神不遇，神不可得。故曰：不同，神而後知始。
　　胎光之始，莫見其眹，莫聞其音，各各自知，無相見者，故曰神神不遇。是謂不同此之不同，物物如是。然物不能為主宰者，以其神不全，而又為物轉也。方是之時，雖未有聲色臭味之交，而六種識心已具於胎光元元之內。至人以神為主，故六種識心不隨根塵，俱以神化，為一精明。眾人神鑑不全，六種識心重者先受，既傳一根，同根同染，轉入生死，胎光益微。故曰：神而後知始。
　　吾始於元元，無方妙天，吸光化妙。元元吾始，妙母開戶，乘光繼元。用在恍惚，道在綿綿。
　　孟子曰：盡其心者知其性，知其性則知天。從孟子之說，是心之外有性，性之上有天。《易》曰：窮理盡性，以至於命。從《易》之說，是理之外有性，性之上有命。孟子所謂天，即《易》之所謂命也。古之達者，或以為見獨，或以為無何有之鄉，極世之語言，不過如此。然所謂天果何方，所謂命者果何物耶。至此《經》又謂之無方妙天，方胎光在元元之中，炳然獨耀。吾不知其處，亦不知其際，非無方妙天，而何根塵銷落，吸光化妙，神用不測。眾妙所出，故謂之妙母開戶，乘光繼元。萬神自生，用在恍惚而不可執也。道在綿綿而不可絕也。非天下之至神，其孰能與於此哉。
　　無取無捨，無為自然，吾不知其自然。元始元生，混然而成，妙極元得，元始自然。
　　元元之中，吸光化妙，混生萬神，恍惚乘光，妙有開敷，亦不捨無而取有，亦不拾有而取無，悉皆無為自然之用。亦不知其自，亦不知其然，混然而元成，妙極而元得。故曰：元始自然之道，如是則妙，亦元元亦妙。
　　第四章一百二十六言
　　清濁交混，陰陽一元。非清而清，元清生濁。非濁而濁，元濁生清。非陰元陰，非陽元陽，元道斯在，陰陽同生，清濁孰能名。元清元濁，陰陽亦然。
　　元者，清濁始交，而未分陰陽，同為一元。《易》曰：一陰一陽之謂道。一陰一陽者，陰陽未分之謂也。自陰陽未分，而繼之以善。自善而後，繼之以性。性立而後物成，世未有性未成而善先成者。故《易》所謂道所謂善，皆物之先，非善惡之謂也。方其清濁交混，陰陽同元，則非清非濁，非陰非陽，相交以性，而不交以形，故元清含濁，元濁含清，元陽含陰，元陰含陽，猶水火之不相射，清濁同源，陰陽同生，孰能名之哉。
　　妙象元象，妙聲元聲，聲象不可得萬物之根，萬物之靈。吾所謂一而非一，一而未彰。吾所謂元而未元，元而未常。
　　妙象妙聲，唯獨聽者可得而聞，獨見者可得而視。其聲其象非象，人所可得見，所可得聞。故為萬物之根，萬物之靈，方其為元也。謂之數之始，一之祖。然其實未彰，一猶未見。謂之形之始，常之祖。然其形未見，常猶未常。聖人體之，謂之無名。
　　元一含妙，妙元流光。流光含氣，元妙之常。吾曰元常之道，道法元常。
　　氣、形、數，三者之在妙有。非有非無，流光為氣，氣結為形，形見為數。古之至人，體於妙無，出為妙有。曷嘗無是三者，然亦竟非有也。蓋流光之氣，非陰陽所感。妙氣之形，非假合所造。形見之數，非一二可求。故入而為太虛，出而為妙有，分形散氣形千萬，不為有餘。歛景吸光形閉藏，不為不足。是謂元妙之常，道法元常，故不可致詰。
　　第五章一百六十六言
　　陰陽之妙，清濁之杳，杳妙相因而元生。
　　陰陽同源之謂妙。清濁相容之謂杳。陰陽以氣相同，清濁以形相混，妙氣同為無氣，妙形同為無形。故曰杳妙相因。
　　元含萬象，萬象含元。萬象生元元，元元生萬象。
　　元含萬象，而非形也。萬象生於元，而非物也。古之至人，反身而誠，則萬物皆備於我。致中和則位天地、育萬物，皆在吾中和之中。釋氏謂意生身者，身隨意生，非造所造。即道家靈光八耀，混生萬神，而如意所生，迅疾無礙，乃至種類俱生，無所不有，不可計數。此之謂元元生萬象。
　　神不知神，真不知真，道不知道。吾元始於虛無，道隱無名，真隱無形，神隱無靈。吾神爽靈，吾真幽精。神隱無靈，無靈至神。真隱無形，無形至真。道隱無名，無名至道。三無合元。
　　元之妙，神隱於無靈，真隱於無形，道隱於無名，故無靈為真神，無形於真真，無名為真道。故曰三無即為元。敷落五篇，非聖人強為之次也。妙者，在道為聖之極，在人為魂之始。非象非物，不死不生，吾之本始，所謂妙也。元為妙之次，在人為胎光。神為元之次，在人為爽靈。真為神之次，在人為幽精。自是以下，則為道。自道以降，性成而形具，故人之三魂，一曰胎光，二曰爽靈，三曰幽精者，義取諸此。《易》曰：精氣為物，遊魂為變。精氣為物，則質具而體成。有成則有壞，物不足以為固，惟魂遊於物，物壞而魂不亡。故《易》謂之變。古之聖人深切著明，所以示人者如此。故妙在魂上，而道在魂下。妙為魂之先，道為魂之降。自道而降，聖人不居。自道而上，眾人不處。眾人所以生生死死，死死生生者，由道降為魄，魄盛而魂衰也。聖人魂盛而魄亡，故與道同遊。眾人魄盛而魂亡，故與物俱壞。由是觀之，所謂三魂者，即此元神真。而七魄者，喜怒哀懼愛惡欲也。全魂即為仙，全魄則為鬼。魂與魄兩立，則為人。此理之自然，聖人復起不易吾言矣。雖然聖人為魂，眾人為魄，此自其既成而言之，若元始之初，魂魄未分，清濁且未之判，則孰為魂，孰為魄哉。及其既分，全則為魂，散則為魄，（氵＋公）而上則為魂，流而下則為魄，正則為魂，邪則為魄，真則為魂，偽則為魄，其本同，其末異，故魄亦魂也，魂亦魄也。魄消則為魂，魂消則為魄。佛氏所謂無明即佛性者，此之謂歟。
　　吾元始之元道，周旋不可妙，妙不可得。自然元妙，上下往來，周旋自然，吾始於元元之元。吾不知其自然元道元德，孰能體吾元道元德，復歸吾元始，是謂還元返本之道盡矣。
　　聖人體元始之道，以周旋於物，妙藏於形跡之間，和其光，同其塵，不可以妙非，不可以妙謂，在其形跡之間，而形跡亦妙，故妙不可得。上下往來，周旋世故，自然元妙，而不見其徼。蓋吾本始於元之元體，吾自然以應於物，而吾亦不知其自然。如是則不獨元道化妙，而元德亦化妙。巨細心跡，無不妙者，孰能知之哉。由吾雖體道德而出世，復返道德於元始，是謂還元返本之道盡矣。
　　第六章一百四十八言
　　元生神，神生元。
　　元之降為神，神之合為元。神以元而靈，元以神而顯。故上下相生。
　　吾元自粹，元一旋生，元色未闢，恍惚杳冥。蒼素彤黅舍四象，四象含光。
　　蒼素彤黅，為四象不言玄者。玄為色之母，無色為玄。元色未闢，其光玄玄。元一者，玄之謂也。由有元一旋生五元，故天一為水。天生水中，水浮天而載地。元之未闢，自然太玄之中，有蒼素彤黅之光，合為四象五元，恍惚杳冥。
　　吾元始之妙，用一元，非一元，一元之妙。妙生元，元生妙。
　　妙為元之祖，元為妙之用。自妙入元，故稱一元。一元之用，元妙交相生，不知妙之為元，元之為妙。
　　蒼素隱顯，左右相元。元光恍惚，元出元入，出入無門，吾不知其元。元彤上下，不皦不昧，上下一元，元法自然。
　　蒼，東方木色之氣。素，西方金色之氣。木左金右，故曰左右相元。彤，南方火色之氣。元，北方玄色之氣。火上水下，故曰元彤上下。元光恍惚，東西蒼素，有出有入，而不見其門。南北玄彤，有上有下，而不顯其晦。有出入而不見其出入，有顯晦而不見其顯晦，故神用無門，道法自然。
　　無為自然，自然無為，道在恍惚之先，元元無為之先，孰能體吾無為自然。元因無為，無為因元，因元生自然，吾不知其然。吾元始無為之天。
　　無為之天，有蒼而非木，有素而非金，有彤而非火，有玄而非水，有黅而非土。有左有右，而非左非右。有上有下，而非上非下。有出有入，而非出非入。有顯有晦，而非顯非晦。有色非色，有象非象，自然非自然，無為非無為，故曰：孰能體吾無為自然。又曰：元生自然，吾不知其然。是之謂無為之天。
　　第七章二十言
　　有無上下，左右內外，恍惚杳冥，妙妙中間，元在其中。
　　物必有有無之數，上下之位，左右之別，內外之界。物之所不能免妙，妙之中元在其間。非有非無，非上非下，非左非右，非內非外，恍惚杳冥，未涉此八者。
　　第八章一百五十言
　　元黃始妙，始妙相因。元因黃，黃因元，元始黃始，不知其以。
　　以道言曰元，以色言曰玄。故元亦玄也。天元地黃，皆因始妙之本。元因黃，黃因元，交相因，交相生，元始黃始，不知其以，所謂以者妙之所也。
　　不見之色，不聞之聲，妙之又妙，忽然而生。無象之象，無物之狀，妙之又妙，忽然而形。元元見矣。赤素變化，幽黃洞彰，元常造作，元道由生。吾不知其生，無為元黃，妙更之根。
　　聲色生於至妙，物象成於至妙，忽然而生，忽然而成，無使之者，故赤素變化，火金相剋而相成。幽黃洞彰，水土同處而相剋。是為元常造化。元黃之道，為萬化更變之根。
　　根生至妙，妙生元，元生黃，黃生元，三一之妙，自然而成。
　　至人根於至妙，妙生元，元生黃，黃復生元，自無入有，自有化無，妙元黃三而一，一而三。故曰三一之妙，自然而成。
　　元元又元，中有元黃之道。元始元元之母，元聲元象。吾元元之母，聲象得矣。吾曰此元元，吾不知其元元，道無上。
　　元中有色，故曰元黃。元元之母，出生色象，故色象以元為母。元元以吾為母。唯吾無母，是謂吾不知其元元。道無上。
　　第九章一十六言
　　妙隱元生，道隱妙有，有無相生，神用不窮。
　　妙隱而元始生，元含至妙道隱，而物始有道，妙有中。妙中之元，元非顯也。有中之道，道非隱也。故元亦妙，有亦妙，有無相生，神用不窮。
　　元始說先天道德經註解卷之二竟
　　元始說先天道德經註解卷之三
　　神篇一千言章
　　第－章二百五十二言
　　元中有神，神之又神，吾不知其神。神中有元，元之又元，吾不知其元。元神和合，道法自然，吾不知其自然。
　　元神真道，皆從妙出。五而一，一而五，故元中有神，神中有元。方其為神也，不自知其神。方其為元也，不自知其元。元神和合，亦且不知其和合。故雖自然，亦且不知其然。
　　左動右應，右動左應，呼之出之，吸之入之，遠之又遠，一之又一，神用神，一用一，吾不知其用，吾曰無為。吾非無為，本不知其用。應之者靜，神之道。
　　道無所不在，充滿六合，包含虛空。苟執其機，則無所不應。如撫宮宮動，撫角角起，蓋有不知其然而然者，故左動則右應，右動則左應，呼而出之，還復吸之，吸而入之，還復呼之，以為近耶，遠之又遠，以為多耶，一之又一，是之謂神。雖全於神，吾且不知其用。使神用神，神神更用，則神不知神。使一用一，一一更用，則一不知一。如汞走盤中，一一自圓，無使之者，故吾曰無為。如此則雖無為非無我，我不知其用。應之者靜，是謂神之道。
　　妙元生神，吾不知之生。吾所謂至生。至妙生妙，妙由妙生，自生之道。吾元言於妙生不可窮，無復得其始，吾能知其已。
　　自妙元降而生神，吾不知神之生，蓋守妙體元神神自生。吾不知其生，是謂至生。至生者，神生於妙，生不可窮。既不可窮，則無得其始。無得其始，則不見其已。雖不見已，至妙施而寂還，歸於妙有，若已者非實已也。吾能知其已，既知其已，可復使之起矣。
　　左動左應，吾不在左。右動右應，吾不在右。呼之出之，吾不在外。吸之入之，吾不在內。吾始從而應之，已失吾矣。吾所應運守乎大方之本，故無方。吾所應變立乎大象之首，故無體。
　　左動左應而吾不在左，右動右應而吾不在右。則動非我，應亦非我。呼而出之，不知有我之出。吸而入之，不知有我之入。蓋我無所不在。《楞嚴》所謂性空真火，周遍法界，譬如手執陽燧，求火於日，一處執鏡，一處火生，遍世界執，遍世界起。人固知其有左有右，有呼有吸，而不知無所不在，殆將無應無動，無出無入，若纖毫有應之之心，則役於物之不暇，又安知吾之為吾哉。唯吾守乎大方以應運，故其運無方。吾唯立乎無象以應變，故其象無體。外無方，內無體，非天下至神，其孰能與於此哉。
　　吾常變化，吾不知其變化。吾始一於元中，吾方三化至真。與吾為一，一非一，吾用與不用，吾不知其動靜，神之又神。
　　神之生於元妙之中，如雲出山，須臾之間，變態橫生，而雲未嘗自知也。吾體於妙，一化於元，再化於神，三化於真。雖三化而未嘗不一，一亦三，三亦一，用與不用，無不皆化。故動亦神，靜亦神，神之又神。
　　第二章三十三言
　　妙元神一七九三，陰陽天地日月，土木火金水。一二三，一二三，一二三，神在無無之元。
　　妙至元涉於象，至神涉於數，故元篇言蒼素彤黅之象，神篇言一七九三之數。揆之河圖，則一為下，九為上，三為左，七為右。驗之天數，則始青得九陽為木，丹光得三陽為火，素靈得七陽為金，玄上得一陽為水，皆一七九三之數，分布於四方。在陰陽為氣數，在天地為運數，在日月為交數，在五行為用數。莊子曰：道與一為二，二與一為三，自此以往，巧曆不能知其數，夫自無適有而至於三，而況自有適有乎。若以莊子言之，則自有妙之名，而三已具，況自妙而元，自元而神，則巧曆已不能算。故自一而二，自二而三，三而又三，以至於不可勝數。唯神雖散，而千萬涉於數而非數。故曰：無無之元，謂之一且不可得，而況於三乎。
　　第三章一百二言
　　天地元合，陰陽元交，日月元抱，三元混無，萬象無有，是謂元根。
　　元根於無，天地非元不合，陰陽非元不交，日月非元不明。抱者，含元著明之謂也。
　　吾元始於初，為神之靈，神生虛無，虛而不屈。吾曰太元之神，初孰能虛，無以生神，初神初妙。一吾始生，妙無虛虛。
　　神者生於妙無元始之中，虛而不屈，動而愈出，皆其自然無作之者。故太元之神，初孰能虛，言虛非能可造也。本於至無而生，至神唯本初之神，與本初之妙，合而至用。故曰：一吾始生，神雖生矣，妙無虛虛。
　　元虛，太元之真虛。太一，因其初元始，太一之有無，神合於太虛。太虛，元元之神，出入於妙元。
　　元虛之元，為真虛。雖太一亦因之元始，太一妙有妙無，必合於元虛之虛，而後為至。故太虛為元元之神，神全則有出有入，雖有出入，其迹不膠，故曰妙元。
　　第四章八言
　　天地生神，神生天地。
　　神者，妙萬物而為言，故虛亦有神，實亦有神。虛者神之本，實者神之舍。物之未生，神潛於虛。物之既生，神潛於有。神亦資有以生，故曰：天地生神。有亦資神以立，故曰：神生天地。
　　第五章一百四十四言
　　元虛元實，神為元一。一藏元虛，神為恍惚。一神不止，恍惚不可得神。真生恍惚，混混於杳冥。吾一不見，吾神不聞，神交於元虛。
　　始而為虛，其漸必實。神在虛不加多，神在實不加少。故曰：神為元一。此一藏於元虛，為恍惚之妙，若神不凝，則恍惚不可得神。真始凝於太虛之中，恍恍惚惚，混混於杳冥。雖有一而物莫見，雖有神而物莫聞，然吾一未嘗不一，吾神未嘗不神。故曰：神交於元虛。神交者，《楞嚴》所謂見猶離見，見不能及者歟。
　　元始之至道，至道之虛神，定之初太一之始。合神合妙，太始元妙，元妙太始。吾元神之元，元不可得，神不可一。變化之道，神明之用，建基立兆，生生化妙。
　　至道集虛基神，定之初定極而應，則萬神自集。集不知集，以一化萬，合妙合神，此妙自然，皆吾本始。妙元之用，求神之元，元不可得。若有得有元，神亦物矣，非神也。由其無得，故神不可一。千變萬化，其用不窮。與妙有建基立兆，妙生神，神神轉相生，故曰：生生化妙。
　　初吾方在一變三，合之神元。元始之神，神變化妙應，妙應變化，神之自然，物不知神，自然神乎神。
　　妙合元，元合神，謂之一變三，合之神元。此吾元始之中神，神自變，變而應物，妙應妙變，神之自然，自然之神，神乎神。《易》曰：無思也，無為也，寂然不動，感而遂通天下之故，非天下之至神，其孰能與於此。夫內無思則心不知心，外無為則身不知身。內不見心，外不見身，則寂然不動。寂以感通，則不以心知，不以身為，無思而無不知，無為而無不為，是謂通天下之故。故者，迹也。而天下之迹，莫能逃焉。此即妙變妙應之謂也。非天下至神，其孰能與於此。
　　第六章一百三十四言
　　一神妙，一神元，妙神元神，動神靜神，出神入神，有神無神，陰神陽神，見神聞神，恍神惚神，左神右神，一神萬神，神乎神，神不知乎神。
　　神一於妙，神一於元，元亦神，妙亦神，則動而靜，出而入，有而無，陰而陽，見而聞，恍而惚，左而右，一而萬，莫不由神之變化，神乎神，神不自知其神。
　　吾元始之神，神之道神，而後知神。神妙於一物，鬼神不得其神。
　　道以所證者之分量為差次，上可以兼下，下不得知上，唯彼生於此，然後知吾之所。故唯神而後知神，如《楞嚴》所謂色界一十八天，其間有五不還天。彼色界四禪，但有欽聞不能知見。由是言之，天人之相見者，獨欲界六天，色界四禪，十三天而已。且同為色界，而色界中五不還天，己自不能相見，而況於無色界乎。自無色界而上，釋氏不名為天。且無色界，尚猶身心滅盡定性，見前無業，果色而況其上者也。此即道家謂之無為，釋氏所謂佛也。夫神之所以妙萬物者，故能上合太始，下合群物，合太始不知太始之無，合群物不知群物之有，方出於妙而下與物合，唯神能自知，鬼神何足以知之哉。故曰：神妙於一物，鬼神不得其神。
　　吾元始神之天，吞赤，內黃，吸蒼，服素，收元於吾元宮太一神母。
　　元始之天，非期於五色，而五色自生，如眼耳鼻舌之生於形，無使知者，故收元於元宮為太一神母。元即玄，玄即虛，虛為母。於玄之中，吞赤，納黃，吸蒼，服素，是為五行之真色，亦非吾故欲吞之，納之，吸之，服之，是四者具於太一之中。機動則色應，神動則天隨，釋氏所謂性色真空，性空真色。汝以空明，則有空現，地水火風，各各發明，則各各現。若俱發明，則有俱現。所謂吞與納，吸與服，亦發明之義也。
　　吾元始一元，七動九鎮，神始神終，復於元元。
　　數始於一，成於三，中於五，變於七，究於九，故生數屬天。自一至五，得陽數三。成數屬地。自六至十，得陰數二。易三天兩地之義也。故數至五為中，中五不用，至十為極，極復歸一。去五與十，則自一至四，為物生之大數。自六至九，為成物之大數。自一生二，而有上下，上下定而中立。既有上有中有下，則為三。既有三，則有左有右有前有後，則為四。三為陽，故人天得之而堅。四為陰，故傍生得之而橫。元數之初，一為天，二為地。三天之一即天數為三，兩地之二即地數為四。天數紀之以世，地數紀之以界。故世為三，界為四。《楞嚴》三四，四三宛轉。十二，天地之大數。世界、之成壤，盡物類生，以至歲日月星辰，窮十二變為一，旋復此之謂物生之大數。所謂動於七者，政以七緯，星以七紀，歲以七成。所謂七動者，即日月五星為緯。七紀者，四七二十八宿為經。一月晦朔弦望，四七二十八日有奇，而日月交會，一歲十二會，而晦朔弦望四十八有奇，即七七之數也。所謂究於九者，天有九· 天，地有九野，位有九品，人有九等，凡一日之時十有二。全明者七，合有時而明為九。自卯至酉，為全明，寅與戌，為有時而明。故七動九鎮至十二而極，此物成之大數也。故一三五為陽中之陽，七九為陽中之陰。得道者能使七之陰絕而返於陽，九之陰絕而還於一，故謂之七返九還。義取諸此，故曰神始神終，復歸於元元。
　　孰知吾元始，知元始之不神，無不神矣。不神元始之神。
　　神之妙，出有入無，變化不測。若遂以變化，為神則非也。蓋神本於妙，無出於元始之真，內絕心意，意識返於自然，則神本不神，唯其不神，故神無不神。
　　第七章一百五十言
　　神不神，不神神，一神含元，萬神返一。
　　神猶不神，而分神，神猶不神，而神。若心有所思，則神結於所思而止，安能以一為萬。神神自用，各不相知哉。猶非心意意識，內絕情解，即萬神混生。及其含元自歸，萬神返一。方其生亦自然而生，及其返亦自然而返，是謂不神之道。
　　吾始化於元始不知。神始元，元神母，孰為元元元首。神之元，元之神，相無相有，元始不知。吾生自然之道。
　　神本於妙，無終無始。自然而凝，自然而化，化則為神，凝則為妙。妙覺無相，化而為神，神相恍惚，妙覺非無，神相非有。故相有相無，元始不知。
　　神動神靜，一變一化，神視神聽，莫得其眹，神神不昧，吾始得之。
　　我無動靜而神動靜，我無變化而神變化，我無視聽而神視聽，是之謂神神不昧，莫得其眹，惟元始得之。
　　妙定其恍惚杳冥之中，真一自然，淵淵妙宅。神元一生一，神生神。神生神，不若無神。一生一，不若虛一。自然得一。
　　知神守神，神始不神。知一守一，一始不一。不神而神，神乃不測。不一而一，萬變歸一。故恍惚杳冥，真一自然，淵淵之宅，神之本也。是以神神不若無神，一一不若虛一。
　　真之元，守真元於無用，神能長生。元生元元，神造化於虛谷，吾宅虛谷之妙。
　　得道者守真元於無用，故神能長生。人之所以不能長生者，由內六根散為外用，奔色逐聲去而不返。儻能知六受用根奔佚之元，守真去偽，旋元自歸，即六根無用，根塵內銷，靈光炳然，神生無中，是謂造化於虛谷，長生之宅。
　　第八章一百八言
　　神妙神元，有無自然，吾不知其用。
　　妙元為自然之無神，神為自然之有妙。妙元而神，無中有有。神而妙元，有中有無。皆本自然，吾不知其用。
　　用神之晦，定神之明，神明神晦，神交元黃，元黃交神，吾不知其有。
　　晦為明之根，妙為神之本。晦而合妙，明而應變，神交元黃。元黃者，天地也。神之交於天地，天地之交於神，涉於有者備矣。涉於有，吾不知其有。
　　神不神，元之子。元不元，神之母。神母不生，妙元神合，知母守子，道合自然。
　　神為元之子，元為神之母。神之所以不神者，以其出於元。元之所以不元者，以其能生神。知元之母，守神之子，道合自然。
　　元之又元，元生黑。神之又神，神生白。知白守黑，神明自來。
　　元元之極為玄，玄為黑。神之極為顯，顯為白。知白守黑，其白不窮。知神守神，其神不測。
　　神來無來，元始大樸，元中大樸，眾器無有，神元妙器。
　　以元中大樸為器，不知器之遇神，神之遇器，謂之無來之神，非器之器，故眾器無有。
　　第九章六十九言
　　神居妙谷，一生虛室，虛空妙谷，吾元始妙宅。
　　谷虛而受，妙虛而應，故谷含萬象，妙含萬神。虛室之中，至白自生，純一不雜，故謂之一。元始之妙，如谷如室，無所不受，神生元中，動而愈有。
　　元一之始，神之居。抱之守之，載之致之。盜之復盜之，盜復盜之，鬼物往來，妙谷沖虛，是謂真賊。
　　神之居於元，抱之守之，載之致之。若非我有也，非其有而有之謂之盜。學道者之於神，若用非其有，盜之復盜之，盜之又盜，如鬼物往來，如谷沖虛，愈用愈有，是謂真賊。《易》曰：作易者其知盜乎。易生生之不窮，用之而益有，如盜他人之物，不種不穫，自然應用，與此同意。
　　神元神武，盜不可見。元神妙一，廓然自得。
　　《易》曰：聖人洗心，退藏於密。非古之聰明睿智，神武不殺，其孰能與於此。神未有不顯武，未有不殺有，聰明睿智，而能洗心，以退藏有，神武不用，而能致用於不殺，非神藏元，元藏神，不可得也。若極其至，則元神妙一，廓然自得。
　　元始說先天道德經註解卷之三竟
　　元始說先天道德經註解卷之四
　　真篇章一千言
　　第一章四十四言
　　真真真，神無不靈，靈無不神。
　　靈為神之用，真真之妙，靈亦神。故精亦妙，粗亦妙。
　　九還之道，杳杳之真，無為無作，真全神卻。
　　致一為真，數至九還歸，一十即一也。若百千萬，乃衍十而成耳。自一而九，周極萬物，九還於十，復本之義。卻神全真，無為無作，謂之真人。
　　一定之器，真元大樸。真真真，真真真，真真真。
　　道有大小，真為道母。眾人自道入真，真而後神。至人以神入真，卻神返本。故曰：一定之器，真元大樸，真真真申言之者，不雜之謂也。
　　第二章一百一十一言
　　杳杳冥冥，至精至真。神一不雜，定變定化。
　　杳冥非無，精真生於杳冥。故杳冥者，精真之本也。抱精守神，一而不散，變化出焉。人嘗求變化於變化，而不知自然之必變必化，蓋杳冥為真精之本，一為變化之本。求精真必不精真，求變化必不變化，若神不雜，則必變必化，有不待言者，此聖人所以貴無為也。
　　真元妙有，真一自然，深根固蒂。
　　妙有者，無所不有，真元之中，可以位天地，育萬物。人見其如此，不知為真一自然，深根固蒂者，根於妙無也。唯其根於妙無，故妙有開敷，如根有枝，如花有實，皆自然之理。
　　一又一，信又信，信信不脫，後天地息。
　　一者，無所不一。信者，無所不信。學道者之病，在不能一，不能信。故動則一人也，靜則一人也，語則一人也，默則一人也。如此則不一矣。信有真理而不信，無理之不真。信有清淨而不信，無物之非淨。信有一我而不知，六合之內，無適而非我。信有一心而不知，巨細之物，無物而非心。如此則不信矣。不一則不可強一，不信則不可強信，欲其必信必一，一之又一，信之又信，非有真見者，不能若信信不脫，雖天地有盡，而此見蓋未嘗終窮也。
　　真一妙道，自然真道，各真其真，一真曲全。
　　知自然之真，則運用之間，無使然者。學道之士，運用皆空，遇事則施應而不膠，無事則虛虛而不寂，故動亦真，靜亦真，直亦真，曲亦真。動不失靜，曲不失直，故曰真以曲全。
　　吾元始真，道得一盡矣。
　　孔子謂子貢曰：賜，汝以吾為多學而識之者歟。曰：非歟。曰：非也，吾一以貫之。且多學而識，識為學病。識之所為病者，猶不知一也。苟知其一，則仁義不相戾，忠孝不相違，剛柔不相背，曲直不相害，動靜不相亂，語默不相反。如是則道一道也，物一物也。物不異道。道不異物，精亦粗，粗亦精，故曰通於一，萬事畢。
　　眾真皆息，吾不知其息，真元妙一。
　　動無非真，故息無不真真，動無動真，息不息，故曰：吾不知其息，是謂真元妙一。
　　吾元始鎮於元首，一真之道，吾無所不一。吾真元至道，眾真歸吾一，真道真常矣。
　　《楞伽》有外道常論，謂凡物本常，本常不變。又謂物本不常，思量計常。若物本不常，思量計常，則常為非實。抵之。老子曰：知常曰明，此曰真道。真常所謂常者，即一即真，即妙即元，即神即道，故曰：吾無所不一，衆真歸吾一，不獨此也。即事即理，即物即我，即有即取，即愛即受，無所不一，無所不空，是謂真常至一。
　　第三章五十二言
　　妙一，元一，神一，三一同。真妙一不散，無為變化，真元自然。
　　妙非妙，元非元，神非神，何以故，同一真。故真同不散，故變化不測，而猶自然也。
　　見一，守一，抱一，入吾元一。
　　必先見一於無所不一，然後能守一。必能守一於無所不一，然後能抱一。若不能見則不能守，不能守則不能抱，不能抱則不能入矣。故一以見為先，苟於物不見一，則短長相害，物我交違，又安能守而不失乎。
　　吾太上，元始、妙定，真一、太一，元始之尊號，得之者真。
　　元始、妙定，即釋氏所謂涅槃也。《楞伽》謂涅槃與空無別有誼，此即真一、太一之謂也。
　　第四章一百四十二言
　　一真返元，萬化歸一，真一守一，入吾神天。無一非一，一不可一，元始之真，道一不變，神一不化，一返妙元，元之一道。
　　真返於元，萬歸於一，守真存一，是謂神天。神天之妙，無一非一。楞嚴佛告文殊，如來自住三摩地中，見與見緣，并所想相如虛空華，本無所有，此見及緣，元是菩薩妙淨明體，云付於中有，是非是如，汝文殊更有文殊，是文殊者，既識其真於中，實無是非二相，且見自眼，根緣於塵色，因有塵色內發，識知三摩地中。觀此塵緣，猶如空華，本何所有，不可謂是。雖是空華，而知空華者，元是菩提，不可謂非。今以佛語，參對發明，如眼見色，萬有不同。由是言之，又誰是一原，其本根由吾元，妙若非元，妙塵無所緣。由是而言，又誰非一若，未識文殊言文殊者，有是與非，既識文殊，則是非二相，自然不起，一與非一，義亦如是。由不知一，故有是非，揀擇推尋，既見一真，其間自無。一與非一，故曰無一非一。所謂一不可一者，此言一之不可定也。若以一定為一，則一而不變，故一不可一。若道一則不變，不變則非道，神一則不化，不化則非神。唯一返妙元，雖萬不同而一不見一，是謂元一之道。
　　吾元始至真無極，上真元道，生吾無神之道。
　　真之至，道之上，無神無極，是謂元始。
　　真真之體，倚仗元黃，無無之數，忽然有一，吾得而見。
　　真真無體，倚天地而成體，無無無數，假於一而有數。有體則有物，有數則有滋，於物知真，於滋知一，非有道者不能。
　　孰能守吾真一，于妙真見真，一知一，一寡一微，守之尊一，無始至無極。
　　惟真見真，惟一知一，方其為見物所不見，方其為知物所不知。其守之也，至寡至微。其用之也，至溥至博。方其守之也，幾於無始。及其用之也，至於無極。
　　真定無為，一妙無數，無為無數，元始真一。
　　有為涉於境，有數涉於物，真定妙境，無境之境，真一妙數，無數之數，故曰元始真一。
　　無神居乎眾始道全，無數真全無為，真得真矣。
　　苟不識真，則一塵可以蔽天，一芥可以覆地。儻見其真，則雖在事物間，猶無數也，猶無為也。此由眾人無真，故所見皆不真。聖人自真，故所遇皆無不真也。是謂真得真。
　　第五章十五言
　　真守真，眾偽不生。信信之誠，真道得矣。
　　以真守真，則無偽不真。以偽求真，則無真不偽。《中庸》曰：誠者天之道，思誠者人之道。所謂天者，誠發於中，有若天然無誠之者。儻有意於誠，則是思誠。思則有邪，思則為偽。人道之息，自此始矣。信信之誠，無思有信，有信之極，自然而誠。此為真道之極。
　　第六章一百一十五言
　　神生真，真生神，神合真變化定無。神入真，致一後得入神至真，吾歸無極。
　　真神相合，雖有變有化，而無變無化，皆本自然。神神入真，不見其變化，由是致一得一，雖千變萬化，而皆出於無有，是謂吾歸無極。
　　太始真一未生，恍惚之數，在毫末之始。元始得其妙數，守一不變，定無固始，守神不離，一真守神，神不見守。
　　《易》曰：原始要終，故知死生之說。原吾未生，吾從何來。及其既終，吾從何去。若知其自來，即可知其自去矣。太一之始，未生之初，恍惚之數，在毫末之端。方是時一全而不分，元始得其妙數。妙數者，一之謂也。元始能守一不變，定無固始，故能獨立於天地之先。人所以流浪生死，由其不能全一在於無中，不能自持太始之一，分為六用，攬塵成根，故有形象無不可定始，不能固根結形，成喜怒易其性，哀樂動其情，去本逐末，遂乖元始。至人則不然，知塵虛妄，塵不能緣，塵既不緣，則六不分一，一全於無，內瑩發光，故無無之用，定始始之道，固自然神不離一，一不離神，以真守神，神不見守，何以故本不離，故本自不離，守亦無用。
　　吾不為無無之用，不在有有之形。妙谷含真，妙真含虛，妙元真一之元，吾真自得。
　　知神之生於真，即是為無無之用。知真之可生神，即是生有有之形。無無之用而吾為其用，有有非形而吾為其形，皆由知始。故《楞嚴》云：知見立知，即無明本，知見無見，斯即涅槃。無漏真淨，但於無用之用，用而不用，於有有之形，形而不形，知見不生，知見無見，即是妙谷含真，妙真含虛，真真自得，吾不知其得。
　　得一無得真得。真元妙，真一無有。
　　學道有纖毫所得，即為塵勞，故《清淨經》云：雖名得道，實無所得。《佛書》云：於法實無所得。若云有得，得必可失。可得可失，所見不真。若得一而實無得，一不可離。我即一，一即我。是名真得，真一無有。
　　第七章一百五士二言
　　皓皓真元，冥冥妙一，洞然元谷，恍生玉室，吾方抱元素，含黃極，定其丹檏，無色無聲，寂然真體，與吾為一。
　　真元妙一，皓皓其素，冥冥其深，如谷之虛，如室之溫。抱元素者，天之色也。含黃極者，地之象也。抱元含黃，包括天地，以為丹檏。所謂丹檏，無色無聲，寂然真體。若以有檏為檏，乃元黃之分，非其全也。抱元含黃，則天地未分，自未始有天地，而真體與吾為一矣。此之真體，本與吾一，由吾不一，與一自異，故散失元常。元常之道，一者自得。
　　吾元始得一真之道，元黃大象，妙一清諍，虛中化一，真元未變，道不可得。
　　元黃大象，未始有象。唯妙一清淨而已。自虛中化一，而大道生若，真元未變，妙妙無形，元元無體，神神無數，真真無變，則道不可得。
　　大道隱真，真元無作，神真一定，興逝不去，真名乃久，是謂信。流真遠真，還一返。
　　真散為道，道隱至真，道在天下，大而妙元，小而仁義，則道有小大。得道者生，失道者死，則道有得失。人存道興，人亡道廢，道有興廢。若真一妙元，則無作無止，無去無來，湛然常存，興逝不去，故真為常道，真名乃久，真從道降，流不失信，遠不失初，道散為物，去本遠矣。而真未嘗喪一，未嘗離若，能還一返真，復歸元初，則未嘗散，未嘗亡也。
　　吾太始神符，妙不可得，與物同名，吾一無名，真名不去。
　　《易》曰：聖人以此洗心，退藏於密，吉凶與民同患。神以知來，智以藏往。心者七情之根，有喜有怒，有哀有樂，皆非心體。去情純性，謂之洗心。心不雜情，精純自住，謂之退藏於密。在我如此，則涉世而未嘗涉世，與民同患，而實未嘗同患。故退藏於密，則無我。與民同患，則無物。內無我，外無物，則其始無始，故曰神以知來。其終無終，故曰智以藏往。至人神符於太始，妙不可得，然出而能與物同名，雖與物同名，而吾一無名。所謂妙不可得者，即退藏於密也。與物同名者，即與民同患也。雖與物同名，而吾一無名，則名可同而一不可同，名可名而一不可名。即無始無終，真名不去之義。
　　守名名離，執檏檏散，建檏立名，失吾真矣。守無名，鎮無檏，是謂元檏，妙真長生久視之道。
　　有名即同物，可執即同器。唯守無名，鎮無檏，無物與器，即無得無失，是謂長生久視。
　　第八章二百一十八育
　　恍恍惚惚，火中生神。杳杳冥冥，水中生精。火炎升上，七變生神。水流降下，六化生精。七六變化，上下相成。精神往來，妙體生真。神七變，生真火。精六化，生真水。六七十有三妙。
　　神生於恍惚，屬火。精生於杳冥，屬水。火之性上，水之性下，上下相交，精神往來。故水中有火，火中有水。精中有神，神中有精。是謂七六變化，上下相成。天一生水，性本陽也。體成於六而屬陰。地二生火，性本陰也。體成為七而屬陽。水自上生而性下，火自下生而性上。莊子曰：至陰肅肅，至陽赫赫，肅肅出乎天，赫赫發於地。肅肅之氣，本出於天，天一之用，降而下行。中交天五，成形為六，生水而屬地。赫赫之氣，本發於地，地二之用，出而上行，中交天五，成形於七，生火而屬天。故水本天而其成則地，在人為精。火本地而其成則天，在人為神。故謂之六化七變。七六變化，合為十三。然則十三者，乃水火之體。是其已變已化之質，非元變元化也。
　　妙吾之至真。真一生於妙數之始。神中精與吾出生，精中神與吾入死。死不亡，生不壯，十有三之妙，知之守之用之，長生久視，吾道合真，號曰真人。
　　十有三乃數之成，為水火之質。水火以質相遇，則剋賊不能以相容。唯水火之元數，真水藏於真火，真火藏於真水，真真不壞，此《易》所謂水火不相射者，言其真水火之能相容也。至人知之，求水之真於心，於心配汞。求火之真於腎，於腎配鉛。心，神也。神中有精，其精不滅。腎，精也。精中有神，其神不壞。雖出生而不生，故曰生不壯。雖入死而不死，故曰死不亡。真人於十有三之形，而識十有三之妙，知之守之，長生久視。
　　真人抱一致一含真。天火神，地水精，天地精神，七六水火，吾合為真。十三返妙，真一自然，妙數合真，入死出生之道得矣。
　　水火二物，同原而異體，相剋而相成，唯真人然後能一之。於是抱之使之不離，致之使之不散，含之使之不異。合天地精神，七六水火，皆致其用。由返十有三之妙，然後真一自然。儻不知十三返妙，而徒任水火之死質不循其初，則更相剋賊，水敗火散，不終朝而死矣。
　　昧十有三之妙數，喪真取死，吾曰真死。真死真亡，不得返常。
　　知真水火之交相養，然後知精神之交相生，昧其交數，則物失其養。物失其養，則死亡隨之，是謂真死。
　　天生神，地生精，天地合妙，真一不化，無極之道，吾真無上，是謂無上真道。
　　天生神，地生精者，物物得之。至於合天地精神，知神中有精，精中有神，能使真一不化者，唯至人為然。是謂無上真道。
　　第九章一百五十言
　　日火月水，日神月精，神魂精魄，天長地久。十有三之妙數，萬物不能逃。一變一化，浮沉鬼神，日月相移。
　　陽本於陰，陰本於陽，夏至陰生於天，冬至陽生於地，故水中含火，火中含水，神中有精，精中有神，在人為魂魄相抱，在物為天地長久。皆十有三之妙數，萬物不能逃。但人不識其變，故陽窮於陽火，上而不能下，陰窮於陰水，下而不能上。若知其變化，使龍從火出，汞出於砂，識心中之至陰。虎從水生，銀自鉛成，識腎中之至陽。自然龍虎相交，鉛汞相配，內可以成丹，外可以成物，是謂浮沉鬼神，相移日月。古語云：至人奪得造化意，手搏日月安爐裹。又曰：五行顛倒術，龍從火裏出，虎向水中生者。以此。
　　天地至真，吾始。未闢混合為一真。吾方守於元始，恍恍惚惚，吾不見十有三之妙數，自然之道，在吾三要。吾知其要，不知其妙。
　　此言水火雖真而非真。吾之至真自吾始。未闢合而為真。方是之時，孰為水火，吾方守於元始，恍恍惚惚，亦孰為十有三之妙數，及自然之道，相交相成，自一為三。所謂三者，水一，火二，水火之交為三。此之謂三要。三要既成，亦自然配合，無使之者，在吾未嘗不一，吾亦不知其妙。此非故為不知，乃自然而成，雖不知可也。
　　固定太初，守鎮元始，道合元真，吾入無極無盡，鍊成浩劫，妙一靈元。恍惚之數，杳冥之真，自然之神。生元始，終元極，太真妙數，元始真道，元始用之，至至成天成地。
　　化鍊水火，交養精神，足以為道矣，而未為至也。所謂至者，必在固定太初，守鎮元始，道合元真，入於無極，鍊成浩劫，妙一靈元。自然之神，無始無終，是數非數，是道非道，然後能變化萬物。吾元始用之，以成天成地。
　　元始說先天道德經註解卷之四竟
　　 
　　　
　　 
　　洞真部本文類 
　　元始說先天道德經註解
　　經名：元始說先天道德經注解。宋李嘉謀註。五卷。《元始說先天道德經》與老子《道德經》實為二書。仿老子《道德經》，分《妙》、《元》、《神》、《真》、《道》五篇。李氏註解，逐章逐節，順文衍義。底本出處：《正統道藏》洞真部本文類。
　　元始說先天道德經註解卷之五
　　道篇章一千言
　　第一章一百九十七言
　　真散道生，道還真復。真生道，道生真，真出道遊，萬物得普。
　　真散為道，道有清有濁，有動有靜，雖為散矣，然清者濁之源，靜者動之基，本出於一。若能知一，則道還真復。自無而入有，則以真生道。自凡而入聖，則以道生真。及真出遊於道，萬物莫不皆得。
　　八用從橫，三元反復，始至大而無不細。道元周始，圓上方下，橫中合一，道法自然。
　　天地之始，本於四大，火風成形，居於東南。地水成形，居於西北。四大化為八卦，風結成木，木為火母，故震巽主之。木者風之餘氣也。地剛成金，金為水母，故坤兌主之。金者地之餘氣也。乾亦金居西北，艮亦木居東北，故四大分為八卦，八卦變五行，更相生，更相剋，故曰八用縱橫。元清為天，黃濁為地。天至陽也，夏至陰生於天。地至陰也，冬至陽生於地。清濁相交，法天象地，中立而為人，是謂三元返復。道始於至大，其方無方，極於至細，無微不徧。道周萬物，天圓于上，地方于下，橫中為人，三合於一，皆法自然。
　　象帝元遊，吾失元始。元道周還，復歸元始。
　　八卦既立，帝出乎震，齊乎巽，木氣極矣。風木相感，火德始彰，故相見於離。火氣成塵，塵結生土，致者莫知生，役者不自生，而寄之生也。火非生土，火息而土自成，此致役於坤也。土結為澤，澤潤生金，金剛有聲，故成言乎兌。金土相配，金為水母，土之氣互相剋賊，故戰於乾。乾金既純，水出金母，流而不息，故勞乎坎。水既盈溢，將返于元，木為水子，母往就子，風水相和，水返於風，復歸元真。故曰始萬物，終萬物，莫盛於艮。方其八用從橫，帝自震出，周遊八方，元始之妙，散於萬物，故曰象帝元遊，吾失元始。及元道周還，物至艮而成歲功，人自精而化為神，乃復歸元始之道。
　　三一，六元，五化，八變，神道真一。
　　三一為乾，六元為坤，乾奇坤耦，八卦始生。乃戴九履一，左三右七，二四為肩，六八為足，五居于中，縱橫八變，不失十五，是謂五化，八變，神道真一。
　　道生道形，形復生道，道復生形，往來上下，道形道氣，形氣上下，吾道一周。
　　眾人之形，不能生道，終歸壞散，雖天地之形，有不能免。人所以貴於天地者，謂其可以役天地，往來上下，不為形氣之所拘。此其所以入火不熱，入水不濡，合則成體，散則成章，道氣形復歸無有。
　　道無用，德無為，用不已，為無極，迫成妙化，象上形下，元帝遊中，終其始，始其終，帝元道還。不知吾生道復真得，入吾元始。
　　道以無用為用，德以無為為為。無用之用，用而不已。無為之為，為而不息。故能於不妙不化之中，迫成妙化。迫成者，即成也。此所謂不壞世法，而得真相者，人徒見其在天之象，在地之形，而不知帝遊其中，終而始，始而終，物自始終，而吾無始終。物自生滅，而吾無生滅。以道復道，以真復真，入吾神始。
　　一真八神，二十四道，七十二變。三元分用，八神同異，與道合真，一周無盡，元道長生。吾曰大道一，始終復吾常。
　　一真為一歲，八神為八節，二十四道為二十四氣，七十二變為七十二候。天地人為用三元，剛柔陰陽錯綜八卦，雖其分如此，然其分皆因自然。至其自然，至與道合真，周而不盡，生生不窮，故曰元道長生。道之始終，雖散可以為千萬，及其復一，則始終不失吾常。
　　第二章六十四言
　　道道不道，神神不神，不道道吾不見，不神神吾不知。知者吾不神，見者吾不道。道物，神物，鬼物，物物。得道，得神，得真。真復得神，亦得道，亦得吾無得，是謂元德。善貸且成。
　　道不可見，神不可神，不可見而自見，不可神而自神。故妙空之中，非耳而聽，非目而視。一於妙覺，六用不分，根塵既銷，靈光獨耀，不道而道，不神而神，自然之妙也。道降為物，其別有四，道物化其神，神物化其魂，鬼物化其魄，物物化其形。形壞則物喪，魄銷則鬼亡，魂衰則神散，獨神不亡。神全則道妙，窮盡幽顯，不出此四者。道物為仙真，神物為神靈，鬼物為幽爽，物物為萬彙。然是四者，亦可得道，得神，得真。以其元本同出也。至人不獨能使物物得道，又能使真各得真，道各得道，吾以無得而得道得真，是謂元德。貸者假以成之之謂，至人假道以濟物，故曰善貸且成。
　　第三章三十二言
　　天元、帝道、地化，三宜。元生神，化生形，道生用。用無用，無為無不為。道應上下，帝用無終。
　　在天為元，在帝為道，在地為化，三者合而成功。天元在人為神，地化在人為形，帝道生用。《易》曰：天地設位，聖人成能。成能者，帝道生用之謂也。用而無用，為而無為，以道而成天成德，故帝用無終。
　　第四章十七言
　　天地人鬼神，道混為元，始不可識，吾道久成。
　　天地人鬼神，五者各各殊途。然其始出於一源，混而為道。及分為此五者，則有成壞聚散，囿於形數，要亦有終窮也。唯其混而未散，則始不可識。惟不可識，然後能久成。
　　第五章二百十言
　　元明化昧，道用隱顯。元帝應用，萬物得母，不知其子，誰知我祖。
　　方其未始，有物昧密而未彰。及元明化昧，生所既立，道由是隱，亦由是顯。若不了元明，隨物喪真，元明為色所迷，則道自此隱。若了元明，識知變化，雖生吾不知其生，則道由此顯。體此應用，謂之元帝。萬物逐末，吾獨得母。人所以逐末者，不知我從道出。我為道之子，既不知子，孰知其本始。
　　吾言於象妙元始。赤子歸吾不去，類守元母，變化由變化，不隱自妙。妙起妙成，妙帝出入。
　　若有揀擇，則妙非自然，道惡揀擇，故精亦妙，象亦妙。象者物之成形者也。物雖成形，吾之元始，未嘗有散。若能常不失赤子之心，如嬰兒之未孩，使元始之妙，歸吾不去。知其子，守其母，用變化，由變化，吾不知其變化，使日用顯然之間，不隱自妙。起從妙起，吾不知其成，是謂妙帝出入。
　　吾元元之大道，徼然不見。鬼道神帝，用無用，無用無窮，成帝妙用，神鬼不測。吾曰神其門，鬼其戶，不見其道，不知其行。鬼行神遊，妙常變化。
　　元元之妙，萬物受其役而不知，故其道可以役服鬼怪，帝制神明。用於無用，用用不窮。帝制萬物，神鬼不測。《禮》曰：鬼神之德，其盛矣乎。視之不見，聽之莫聞，然則物之不可測者，莫鬼神若也。以鬼神況道，但其門戶耳。及其堂奧，豈得而知之哉。不見其道，不知其行，如鬼行神遊，妙常變化，近在目睫，而人莫知也。
　　惚惚恍恍，萬物之神奧。恍恍惚惚，萬物之鬼宅。道行真化，杳冥之靈室。虛無至大，元居道安。神妙帝寂，耳目不可得。
　　恍恍惚惚，誰知恍惚。杳杳冥冥，誰知杳冥。有知之者，則非恍非惚，非杳非冥，取之不禁，用之不竭，是謂神奧，亦曰鬼宅，亦曰靈室。吾始化靈室，於無生有，元元之妙，一穴其真。所謂穴者，開物成務之謂也。雖穴其真，而元妙之本，不散不亡，以無象為象，故曰孔容。以無神為神，故曰神帝。虛無至大，雖散為道，然散不失元，故道無巨細，居之皆安。雖帝用無方，然用不失神，故其用亦寂而不見，在於無中。聽不以耳，視不以目，耳目且不可得，況於聲色之見聞乎。佛書謂：空中無眼耳鼻舌身意者，此也。
　　真人元妙，大道本微，動出應取，用無窮盡。道與物藏，不虛不實，不奪不取，器留不常，道還不休，吾故無窮若此。
　　大道本微，用之不盡，則非微也中蓋多寡有無，乃前塵分別之相，而不知道與物藏，非相可測，則大而小，微而廣，虛而實，實而虛，奪而取，取而奪，非形器之所能留礙也。至于形器，然後留礙不常，乃有大小廣微之別。道出形器，用之不休，吾故無窮若此。
　　第六章一百五十九言
　　妙變妙化，無所不妙。元變元化，無所不元。神變神化，無所不神。真變真化，無所不真。道變道化，無所不道。一變一化，無所不一。
　　妙至於無所不妙，則妙在瓦礫。道至於無所不道，則道在稊稗。今指瓦礫稊稗，而謂之道可乎。然瓦礫稊稗，未嘗非形器之結。識假者但見其假，識真者但見其真，若其結形，則與天地等耳。所謂妙在瓦礫，道在稊稗，豈為過哉。佛書論圓覺以為地獄，天宮同一淨土。涅槃生死，同一法性。諸戒定慧，及淫怒癡，俱是梵行菩提外道所成就法，同是菩提智慧愚癡通為般若，是為諸佛隨順覺性，此即一變一化，無所不一之謂也。
　　一散無方，數不可及，謂之無數。六變三元為大變，六化三元為大化。
　　一散無方，至於十百千萬，以至於不可勝數。若一一窮之，各言其異，則肝膽楚越，如是則雖謂之有數可也。若返於一，原其皆出於道，則胡越之遠未嘗不同，如是則雖謂之無數亦可也。役於形，涉於數，要必有窮，故變化之數，極於十八。《易》曰：十有八變而成卦。所謂十八者，六變三元之謂也。卦之始畫為三，因而重之為六。卦始為三元，卦重為六變。每爻三變，以三乘六，故十有八變而數窮。天六變十有八，地六化十有八，合之為三十六，衍而十之為三百六十，皆窮於此。日月之運，天地之數，皆窮於此
　　一不可得，道不可得，真不可得，神不可得，元不可得，妙不可得，有得之是謂有得。上下交德，失吾所得。無得之是謂無德。
　　道不可得，苟得無得，是謂得道。若覺有得，則為失得。有得得德，無得得道。
　　一返道，道返真，真返神，神返元，元返妙。至妙無返，變化息矣。此道無上，吾曰最上。妙道得之，入於無始。
　　返者，返有歸空，返末歸本，返流歸元。人所以隨流下而忘反者，外物怵之爾。苟外物無慕，則內重，則不流。既不下流。則必返上。返返之極，至無所返，乃為至道。
　　第七章一百十四言
　　妙清元淨，妙元清淨，大本元清，妙淨元妙。清淨之返本，吾神復清淨，道出清淨，清淨道生。
　　物之本始，純一不雜，雖非清淨可名，而捨清淨無名之者，故曰：妙清元淨，大本元清。學道必自清淨始，人能常清淨，天地悉皆歸，故曰：清淨道生。
　　清淨妙宮，其間有清諍真法。真一不見，一不可得。清淨不在於無數，妙道法清淨，雖泛不雜，故無數亦不雜。
　　清淨妙宮，有清淨真法，言世人不識清淨之體，以無為為清淨，故特出真法以破。凡識所謂真清淨者，真一不見。若真一不見，則萬法皆不可得。萬法既空，雖一亦不可見。故無不清，無不淨。又曰：清淨不在於無數，由世人以無數為清淨。自云求淨淨不可得。故道家《定觀經》偈曰：智起生於境，火發生於緣，各得真種性，乘流失道原。起心欲息知，心起知更煩，若知知本空，知即眾妙門。又釋氏《心銘》有曰：止動歸止，止更彌動。唯滯兩端，寧知一種。一處不通，兩處失功。迷有沒有，從空背空。今以兩偈互相發明，即見清淨真法。《定觀》偈云：智生於境，火發於緣，智與火即是吾之心智。由智逐境，心緣物而情識，生方其未散，覺了之性與照明之種，皆從真出。及其流散，乃失道原。然自流注不可強絕，本是妙明，真一種性，流注自然，非有別體，若生心取合起念，息知心不可息，秪益煩撓。故曰：起心欲息知，心起知更煩。若知無明，本無有異，由吾自戀，乃失淨體。念念放起，念念皆空，則無始以來，贏重習氣，頓然清明。若總清明，即為眾妙，釋氏心銘，亦不異此。蓋言以止止動，動未可止，更添止心。如此即滯兩端，寧知淨穢本空，動止本一，由吾自異。故彼成異此，所謂一處不通，兩處失功也。若但捨穢求淨，即穢不可除。是迷有而入于有，從空而背於空矣。此經云：清淨不在於無數，雖道散而為百千萬億，猶無數也。故有數亦清淨，無數亦清淨，蓋物物本淨，雖泛不雜，有數亦不雜，無數亦不雜。
　　清淨無為，無為清淨。道為清淨流物物之原。雜不混，散不失。清淨道流，妙元清淨之海。吾何不返逝矣。
　　清淨即無為，無為即清淨，無為而為，謂之道為。道為雖無不為，然不失清淨。道即物原，物物具道，雜而不混，散不失真。惟體道者識之，故能返流全一，與道同流，歸于清淨。大海無流不返，謂之返逝。
　　第八章三十三言
　　清淨生動，動生清淨，吾居清淨妙動。
　　靜為動之體，動為靜之用。方其無事，湛然清明，不為靜縛。及其有事，應以無心，不隨動轉。定觀所謂處喧無惡，涉事無惱，此是真定。不以涉事無惱，故求多事。不以處喧無惡，強求就喧。以無事為真宅，以有事為應跡。此即淨吾居，清淨妙動之意。
　　道流嶮岨，發源清淨，眾動一流，清淨普流，得之妙。
　　水流既遠，經涉嶮岨，豈能保其必清。然其源必清。道流於物經涉世，故豈能保其必淨。然其本必淨。動雖眾，然其流則一。物雖多，然其致則一。故曰：清淨普流。得之者無所不淨，故曰妙。
　　第九章一百七十三言
　　流實動生，道虛清淨。清淨生虛，谷妙，谷流清淨。
　　動生於實，淨生於虛，心虛則靜，心實則動。所謂實者，喜怒愛惡窒之也。若內無窒，則中虛。中虛未有不淨。莊子曰：室無天遊，則婦姑勃蹊。心無天遊，則六鑿相攘。天遊者，虛之謂也。虛而應，故曰：谷無所不容，谷之妙。
　　道帝流通，清淨無礙。無數，無無數，應乎清淨不敢違。
　　淨之所以為淨者，以其應不失淨。唯應不失淨，然後無所不淨。故道帝流通，周旋眾有而不礙。清淨無數者，空也。無無數者，有也。應乎有無，不失妙淨。故經曰：常應常淨，常清淨矣。
　　清諍妙生，靈虛一化。清淨妙無，不知其始。妙無窮始清淨，無窮始流返。吾無窮始，妙不可測清淨，清淨不可測妙。清淨自然，自此得矣。
　　清淨生妙，涉於群有，然靈虛一化，有未嘗有。清淨妙無，擴然無際，不知其始，無而不無。故妙無終窮，是謂自然不可窺測。
　　吾妙法清淨生。生無窮運成天地，始一元生。清淨妙流，一上一下，中含清淨之妙。清淨神虛。不形不氣，清諍出入，定乎清淨之天。
　　本始之妙法於清淨而生。生不窮本，於無為而不盡。無為未嘗有為，而不離有為，以至運成天地，一上一下，而清淨神虛，常流於其間，不形不氣，宰制萬物，出入清淨。故謂之清淨之天。孟子曰：盡其心者，知其性。知其性，則知天。又曰：存心養性，以事天。天者，清淨本始之妙。不形不氣，人患不能復性，性不復則心不盡。不盡者，喜怒哀樂未忘之謂也。由喜怒哀樂，變心為情，發不中節，情為主宰。故心不盡。若能於喜怒哀樂之中，隨順皆應，使雖有喜怒哀樂，而其根皆亡情，根內亡應之以性，則發必中節，而和理出焉。如是則有喜非喜，有怒非怒，以至有哀樂非哀樂，是謂盡心復性。心盡性純，不謂之天，不可得也。
　　元虛不動，一真普發。清諍妙通，道在其始。太一無窮，吾入清淨之終始。神仙之道，清淨畢矣。
　　元虛自然，未嘗有動。至於一真普發，物物蒙賴清淨，流通無有窮極。知始無始，知終無終，由其太一，故曰無窮。若知有始，則三際不斷。苟不斷三際，則過去為始。始既已往，見存為中。中際不住，未來為終。終者未來，觸事成三。安得清淨，必三際斷，其始無始，然後其終無終。故曰：吾入清淨之終始。
　　元始說先天道德經註解卷之五竟