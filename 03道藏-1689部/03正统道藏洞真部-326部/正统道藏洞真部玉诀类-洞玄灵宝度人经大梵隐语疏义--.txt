洞玄靈寶度人經大梵隱語疏義
　　經名：洞玄靈寶度人經大梵隱語疏義。撰人不詳，約出於隋唐。一卷。底本出處：《正統道藏》洞真部玉訣類。
　　諸天中大梵隱語无量音
　　第一解諸天中大梵
　　第一科諸天中者，三十二天，各有八字，在諸天中之八方。大梵者，元始大梵之炁，合離以成音也。天真皇人昔書其文，敷譯洞章，申以解說，凡有四事。一者以梵音名此物，二者還以梵音標梵名，三者以一神為兩神，四者以兩事為一事也。梵音名此物者，如天樓音，非是名樓觀之樓音，而今隨地上樓觀音，用以名玄都之樓觀也。梵音標梵名者，如梵音名天中王為易邈，而今此猶謂王為易邈也。一神為兩神者，如吁員本是一神，而今解為吁員、員音，二號也。兩事為一事者，如梵行、大梵本是兩事，而今合為一大梵也。其餘以例推之。
　　問曰：西域天竺之音，多與梵音同，而中國音異，何也。答曰：音故是真文之音耳，道以音化彼，以文化此故也。又問：音者，言也。文者，書也。書不盡言，文則為劣。答曰：不然。書不盡言，是世間之文耳。真文為三才之本，言教在布化之末，本勝末也。
　　第二解隱語
　　第二科隱語二字者，大梵之音，與地上不同，而有用與不用，故隱顯之事生也。隱者，隱秘不顯於外也。此中亦有隱顯。今但言隱語者，有二種事。一者書是梵書，音是梵音，而隨地上之用。地上之音顯其外，大梵之音隱其中，以此物覆梵音，梵音蘊不用，隱在於內，故言隱語，以明應變之事也。二者今以一字之中，含眾多事義，若直就一字而求事義，不可見，自非解訣，其旨不顯，故言隱語，以明玄奧之理也。隱語之中有四，一者隱名，二者隱諱，三者隱事，四者隱義也。不言名諱事義，而言隱語者，何也。語者，悟也，其字吾言。以吾之言而示語，開悟人心，故以語為稱也。
　　第三解无量音
　　第三科无量音者，有二義。一者變通无量，二者教化无量也。變通无量者，內音中天真皇人，雖止解為中國之正音，然此音之用，通无量國土，異方殊類，皆得名物，各得其解，音通元量，故曰无量也。第二教化无量者，既異方殊類，各名其物，皆成善語，普得妙義，无有限極，无有惡言，周化无量，聲備五文，故曰无量音也。
　　道君撰元始靈書中篇解
　　上題之所出也，言此靈書中篇也。此書凡有二百五十六字，字方一丈，八角煥明。此中篇之用存三，一者分置三十二天，天各八字，以禳不祥，成濟一切。二者又書玄都及諸天宮闕門戶樓觀，若脩服其字明，則隨人所習，乘炁各昇其處。三者攝召制勒，總御十方也。
　　亶樓阿薈无惒觀音解義
　　此東方第一黃曾天音也。亶者，天元綱紀之貌。亶然廣遠，以維羅八極也。樓者，樓都也。樓都者，玄都天中心長樓之名。上乘玉京六梵炁周，則鳴此樓都之鼓，則十方上朝也。阿者，即玄都阿那之神，主六梵之炁，數周鳴鼓者也。此三字，書玄都長樓之上。蒼者，蒼秀是帝君之遊臺也。薈蔚華秀，故曰薈秀也。无者，无量也。无量之音在遊臺之上也。此二字書帝君遊臺之上。惒者，惒答，是日月門戶之名也。觀者，觀覺也。主長夜之錄音者，亦日月中无量洞章之音也。此三字書日月之門戶。
　　須延明首法攬菩曇解義
　　此第二玉完天音也。須延者，玉完西北闕之號也。即此二字書此闕。明首，元始之都候也。開運之時，明首啟道，梵行諸炁，倏忽而朗也。此二字書三界門玉扉上。法者，法輪也。攬者，攬覺也。法輪為罪福之場，攬覺則生死之端。此二字書紫微上館也。菩者，菩提也。曇者，曇頤也。菩提是三上真，主於輪運，曇頤主駐劫。此二字書北元玄斗中。
　　稼那阿奕忽訶流吟解義
　　此第三何童天音也。稼那者，天中主圖先生也，治金華宮。此二字即書其宮也。阿奕者，七寶林中樹名也，樹彌覆四方。此二字書玉京七寶玄臺。忽者，忽覺也。是元始飛天神人，主大小劫會。訶者，訶摩也。是无名君之號，主開運及教化度人，即元始天尊之別號也。此二字書九靈之綰。流吟者，即是此飛天神人為此流吟，得聞此音，則主圖先生削其罪錄，注名南宮。此二字題北元玄闕之上。
　　華都曲麗鮮菩育臻解義
　　此第四平育天音也。華都者，天中太極宮青華門之別名也。曲者，曲爽靈風之炁，有洞章之曲也。麗者，麗婉也。是太和玉女於華都之門而和此曲也。此四字題太極上宮青華之門也。鮮者，鮮雲，即慶雲也。散八音之上。菩者，菩樓也。此二字題洞元之臺也。育者，天帝育王隱名也。育王乘八景之輪，遊觀八極，至鬼神之家，隨使昇度也。此二字書洞靈上館也。
　　答落大梵散煙慶雲解義
　　此第五元明文舉天音也。答者，答和闕以界三便門也。落者，宮闕羅落也。大梵者，大梵之炁，開龍漢之運也。此四字書三便之門。散煙者，真人散香煙於玉庭也。此二字書融生之臺，是南極上元之遊臺也。主諸真人玉女五和之香，以散天中之文也。慶雲，瑞雲也。大運初開，慶雲隨風而迴舞也。此二字書紫陽之館。
　　飛灑玉都明魔上門解義
　　此第六上明七耀天音也。飛者，飛天神人之號。元始初開，飛天啟光也。灑者，灑自然之露於元始之初，而真文煥落也。此二字書玄都玉闕之上。玉者，玉真也，主開長夜。都者，酆都也。爾時度八難也。皆龍漢時事。此二字題紫微臺。明者，明道，即八字之號也。魔者，魔王也。爾時降伏也。此二字書北靈之綰。上者，上帝也。門者，門下也。上帝育養始生之神，門下韓君司命，度算南宮也。此二字書南極好生之門。
　　无行上首迴蹠流玄解義
　　此第七虛无越衡天音也。无者，元始之炁，開明无上之道也。行者，天元之綱紀，維羅八極也。此二字書元始玄臺之上。上首者，北斗之羅宮也。運轉天關，天數極則大劫交也。此二字書北上玄闕之門。迴蹠者，蹠空而轉，迴轉大運而五篇真文明也。此二字書天西北門。流者，流晨之光，制於長夜也。玄者，玄都之京也。有空峰之山，萬聖所遊，生死所歸，學道得成，則昇空峰之上，受號而騰空也。此二字題九夜之臺。
　　阿陀龍羅四象吁員解義
　　此第八太極濛翳天音也。阿者，天中九折之山，連阿相屬。陀者，山上之樓，上通玉清之炁，以望三界之鄉，帝君常昇此而監罪福也。龍者，龍山也。與阿陀相去九億萬里而山勢相交也。《龜山元籙》云：西龜之山，一曰龍山，乃九天之根紐，萬炁之洞府也。羅者，羅映也。日月之名，羅映耀雲，故曰羅映。此四字書龍山長樓之上。四者，四極之宮，中有四極真人，主人命籍。象者，象車也。真人常乘象輪之車，遊行三界，校人生死罪錄，開度學人也。此二字書北斗玄臺。吁者，吁員，是長生宮中度命之君。員者，員童也，是日中之生童，主灌津於天人，度生契於四極也。此二字書南斗長生宮中。
　　南爓洞浮玉眸詵詵解義
　　此南方第一赤明和陽天音也。南爓者，和陽天中有流火之庭，爓光煥乎八方也。洞浮者，則洞陽之官，南極真人所治，學人受鍊之處也。此四字書洞陽之館。玉眸者，流火之膏也。鍊人身體，則生玉光也。洗塵垢，輪轉更生也。詵者，詵詵眾多之貌也。言得此玉眸之膏，鍊質成真，則與眾多仙真為侶，詵詵然步三靈也。此四字書南極上宮。
　　梵形落空九靈推前解義
　　此第二元明恭華天音也。梵形者，元始在龍漢之號也。落空者，元始空中而出，既有天地日月三光，而知空中真炁羅落虛空也。此四字書玉京玄臺之上。九靈者，九華真人，治南上宮中，主九幽之魂，分別功過。推者，推校天元也。前者，前死之魂也。天中有散華之臺，四斗真人所治。九靈推校天元，檢算前死之功過，四斗真人書迎延之符，授而拔度之也。此四字書南極上元宮中。
　　凙洛菩臺綠羅大千解義
　　此第三耀明宗飄天音也。凙者，天中也。名其山上眾龍所掘，山有黃房之室，一名玉客之堂也。洛者，洛覺，真晨道君之內名也。治於黃房之室。《九天錄》云：玉虛元靈黃房。菩者，菩提，飛天真人之號也。有元數之眾。臺者，玉臺也。處於玉山之陽，三萬日月明其左右。大劫既交，諸天日月會於玉臺也。此四字書天西南黃房之室。綠者，綠帔青衣，皆天真所服也。羅者，羅英，月中夫人內名也。此二字書於日月上館。大千者，世界之分也。《右玄經》云：三千國土為大千，二千國土為中千，一千國土為小千也。言天地改易，則大千同一而存立也。此二字書天中心玄闕之上。陸先生解一千、十千、百千國土為小千；一千千、十千千、百千千、千千千為中千；一千千千、十千千千、百千千千為大千。總此三數，為三千大千，。
　　渺莽九醜韶謠緣遭解義
　　此第四竺落皇笳天音也。渺者，元始淪於延康，天書玉字翳而不彰，渺渺然也。莽者，龍漢開運，其文莽莽然，世過道真，皆壽三萬六千歲也。此二字書紫微上官。九醜者，龍漢經一小劫，九炁各生一獸，以害惡民。其劫既開而九獸號為九醜之鬼，北帝上真主生死圖錄，故立九醜以輔三官，數極九九八十一萬度，天炁之交，九醜當得轉為九都使者也。此二字書北帝寒靈之窗。韶者，神霄王之內名，是魔王之主。謠者，從歌也。魔王互作謠歌，以亂學人之心。心固者則保舉出三界也。此二字書三便之門。緣遭，南北二斗君之內諱。人有善功則列言南斗，上生名，若有罪則列言北斗，北斗即告下魔王而滅之，魂付九幽之下也。此二字書南北二斗之門。
　　雲上九都飛生自騫解義
　　此第五虛明堂耀天音也。雲上者，飛天神人內諱也。主天書，立天根。九者，九層臺也。都者，玄都也。飛天人主立此九層臺，及玄都為天地之根也。此四字書玉京九層臺。飛生者，南上更生之神也。主開不死之路，流長生之炁。自者，從也。騫者，騫林也。長生之炁下鍊魂神，受鍊八景存備，共舉人身，從此上昇九層之臺，遊騫林之中也。此四字書浮洞傷上館。
　　那育郁馥摩羅法輪解義
　　此第六觀明端靜天音也。那者，天王侍郎之內名，主四時之炁，正天分度。此一字書天闕之上。育者，天關之空輪也。郁馥者，中斗靈童之名也。常運育輪於太元，迴十轉以召仙，天關十轉則十方大聖上朝玉宮，萬神齊真，郁馥唱禮也。此三字書北斗玄關之上。摩羅者，天中大魔之內諱，靈文開化，則魔王束身，此二字書金闕北壁法輪之門，以度下世學者之身。學者知四時之炁，十轉之關，則入法輪之門。此二字書三便之門。
　　霧持无鏡攬資運容解義
　　此第七玄明恭慶天音也。霐者，天上都監神內名也，主領萬神。此一字書紫微宮北壁。持者，龍廄之名。眾龍盤乎其中，常御嬰而運東井之華，以灌諸天真人。華者，月中黃華之精，沃注東井中流津无窮之源也。此一字書東華宮。无鏡者，飛天神王遊於大羅，總生死之籍，開度學人也。攬資是三界之門，人知之則神王度之於三界之門也。此四字書三便之門。運容者，玄和玉女也。人度三界則玉女導以朱靈之炁，灌以太和之津，此二字書南極宮中。
　　馥朗廓奕神纓自宮解義
　　此第八太煥極瑤天音也。馥朗是天中玉京之別號。廓奕是天中神公之內名，與元始同生，為玄之範，開度學人。此四字書玉京七寶臺上。神纓者，紫微宮中靈童也。歌无量之章，以度學人。自者，自然也。宮者，紫微宮也。言神纓度人，則歡樂在自然紫微之宮。此四字書紫微宮中。
　　刀利禪猷婆泥咎通解義
　　此西方第一元載孔昇天音也。刀利者，南方无極世界之號。禪是刀利之國，亦曰禪黎。上有洞陽之宮。此國本是苦界，靈文既明，刀利之國改為福德之堂。猷者，南上好生君內名也。此四字並書南極玄窗之上。此西方八字而事是南方者，太明玉完天位是東方，而係北方壁宿，以此而推，陽生於陰，則東方係北方宿，南方係東方宿，西方係南方宿，北方係西方宿。改空洞靈章，諸天誦詠，皆相推如此也，他皆效之。婆泥者，鍊池之靈童也。此二字書洞陽之館。咎通者，刀利世界之魔神，常遏人生路，若詣靈童，受鍊魔神，即奉之。此二字書南上北窗。
　　宛藪滌色太渺之堂解義
　　此第二太安皇崖天音也。宛藪者，天中帝王監也，主開大漢八字之文。此字書金闕之南。滌色者，元色界上飛天真人也，主除穢炁，開度善人，此二字書大羅通真之房。太渺者，空洞自然之章，坦明上界以度萬生也。之者，之歷也。堂也，化生之堂也。學人得度則乘景雲之車，之歷飛天之所，昇入化生之堂也。此四字書南宮福堂之上。
　　流羅梵萌景蔚蕭嵎解義
　　此第三顯定極風天音也。流者，天王之內名。羅者，月女之諱也，主天王遊宴之儀。二字書月宮之陰。梵者，飛天神人名也。萌者，元始大神，主迴天關。此二字書玄都紫房。景者，景皇四上真人也。蔚者，蔚秀也，亦是景霄仙人蕭蔚也。並治玉京，主料生死開度也。蕭者，蕭刃也，是白素元君之宮。嵎者，蕭刃之嵎，對賓之所也。此四字並書玉京玄臺。
　　易邈无寂宛首少都解義
　　此第四始黃孝芒天音也。易邈者，天中大王號也。无者，虛无也。寂者，寂寂之庭也。言此天王赤明時，出虛无之內，處寂寂之庭也。此四字題朱陵之闕。宛首者，太上道君之號。少都者，日中靈童名也。此四字書日之上館。
　　阿＠郁竺華莫延由解義
　　此第五太黃翁重天音也。阿繿者，天王之隱名也。此二字書三便之門。郁者，郁默也。天中魔王之隱名。竺者，竺碩，是魔王之郁伯也。此二字書三便之門。華者，華界也。莫者，莫莫也。言華界多慾門，莫莫不可尋理也。延者，延演也，是束鬼之庭。由者，禁鬼之房也。天王登雲樓誦章則天魔束身，羣鬼詣由而伏形也。此四字書北靈上館。
　　九開自辯阿那品首解義
　　此第六无思江由天音也。九開者，大演之數。天地未開，有九分之關，轉輪三炁，九度明九五列位，開定陰陽也。自辯者，自從靈運之會而辯明萬物，大化得通也。此四字書九天玉關之上。阿者，阿丘也，是天王之內名。那者，那耶也，是飛天神人之隱諱。品者，品度天人。首者，首化天人死骸還童也。此四字書明真之臺。
　　无量扶蓋浮羅合神解義
　　此第七上揲阮樂天音也。无量者，无量品。大眾之始神，總領飛天之人，皆受其品量而得遷昇也。此二字書紫微北軒之上。扶者，扶羲也，是更生真人之內名，主善惡之對。蓋者，玄中福堂大號也。浮者，幽夜之魂，受真人開度，謂之浮。此五字書南陽之臺。羅者，大羅。合者，合慶。神者，神公也。是大羅天丞相能知八字之音，則與神公合慶，受度為更生之賓，故曰合神也。此三字書大羅始陽之臺。
　　玉誕長桑栢空度仙解義
　　此第八无極曇誓天音也。玉誕者，曇誓天中都名也。上有騫林應覆東華之宮，騫林之葉有大洞之章，紫書玉字，煥乎上清。下有扶桑之樹，碧雞嗚其蓋，青霞翠其峰，神風流反香之草，以鼓桑林栢籟之音，神風一鼓，空生洞章也。長桑，即扶桑也。栢者，栢陵也。空者，即空洞之章也。此六字並書東華宮青林之樹。度仙者，天中飛天神人也，常簡學人生死錄籍。二字書玄都玉臺之上。此是西方七氣之分，而皆言東方之事者，明一切世界分域相待，皆有東華、南極、西靈、北真三清之宮也。此世界之西則為彼世界之東，故所以天迴地旋，不專一向，正在此也。餘者皆以此推之。
　　玃无自育九日道乾解義
　　此北方第一皓庭霄度天音也。玃无者，龍漢之飛天神人也。无始始開之際，乘運而出，立此天也。二字書玄都長樓之上。自者，此天自抗不終之劫，不傾壞也。此假言以引導人耳，所言終是三清事也。他皆效之。育者，天王之內名。九者，九玄之門也。日者，日童也。育王乘象輪車遊行九玄之門，轉九機之度，以應劫會之期、天運之終，而日童停光，拔度學人，灌水母之精也。此四字並書神樓之上。道者，日童導以太和之炁。乾者，天門也。得道受太和鍊質，上昇天門也。此二字書天門之扉。
　　坤母東覆形攝上玄解義
　　此第二淵通元洞天音也。坤母者，太陰都候九靈之母，治在東海扶桑暘谷之淵，常總地機轉輪元炁，上應天關。天關轉，地機動，周天一度，水則涌三千三百度，九海涌溢，水則彌天。劫之欲交，則坤母出東阿之上，攝召鳥母，申劫會以度學仙之人也。此二字書扶桑司靈之館。東者，東井長源，覆者，覆水神也，治於須彌之山，以填固於巨海，遏斷東井長源則地機不淪也。謂須彌山不在東正，以總其綱紀，以關機制御之耳。此二字書東井華林之堂。形攝者，坤母形自出東阿之上，攝召鳥母也。上者，上選也。是上帝司命。玄者，玄都也。水之欲出，司命料校學仙人名，言上玄都也。此四字書太極宮中。
　　陀羅育邈渺炁合雲解義
　　此第三翰寵妙成天音也。陀者，天帝之內諱。羅者，月始生之名。陀在雲嶺之上，抱月而明也。此二字書月之上館。育者，天中神王，字育生。總十方飛天神也。邈是天中神王，羽林監神王，恒使匡御三界之上，簡人生死之籍。此二字書三便之門。渺者，渺渺也。炁者，結靈炁以為衣。合者，與飛天合景也。雲者，飛在雲上也。玄學者，受羽監符渺渺行雲霄之中，羽林結雲炁以成衣，入朱陵之宮，與飛天王合景雲上而飛也。此四字書紫微雲宮。
　　飛天大醜總監上天解義
　　此第四秀樂禁上天音也。飛天音是十方飛天神王也。此二字書玉臺之上。大者，大陳也。是三界之都錄，主生死圖籍。醜者，醜伯也，是三界之魔王，常受事於大陳。此二字書三便之門。總是飛天都統之官，常攝八會之炁，以促天地之運。監者，天王之監領長夜之官。上者，上南官也。天者，天賓也。學知此音，則天王監列言大院，上昇南宮，與天同賓也。此四字書紫微長樓。
　　沙陀劫量龍漢瑛鮮解義
　　此第五元上常融天音也。沙者，沙蘭宮也。是紫微之別館，在玉清之上，煥乎紫虛之中。陀者，陀丘之眾也，沙蘭宮中有陀丘之眾，巨億萬人。陀丘者，是新得度受靈之人也。功德未備，故停散其中，劫運一交，則陀丘之眾，計功之重而得昇度朱陵之宮，受福而仙也。劫量者，此阿丘之眾運劫之交，則受品量而仙也。此四字書紫微上宮，通陽之館。龍漢者，龍漢之劫也。瑛者，爾時飛天神人也。鮮者，南宮之童也，皆主開運鍊魂度仙之事。此四字書天北元玄斗之中。
　　碧落浮黎空歌保珍解義
　　此第六騰勝玉隆天音也。碧者，碧霞之雲也。落者，雲中飛天之神，乘碧霞朝七寶宮也。浮黎，天王之內名也。此四字書玉清雲官。此北方而言東方之事者，一天各有八方，八字各明其方，則為天中之東方也。空者，天中侍晨也。一肅靈風聚煙，靈風既鼓音成洞章。歌，洞章也。保者，保不終劫也。珍者，珍自然之篇，以度人也。此四字書紫陽上館。
　　惡奕无品洞妙自真解義
　　此第七龍變梵度天音也。惡奕，天王之內名也。龍漢受九仙之鍊而得進大聖之號，主昇度之人。此二字書紫微太虛之綰。元者，大元真人，主長夜魂功德之錄。品者，真人品量幽魂之罪福也。洞者，洞明宿對也。妙者，妙化之堂也。自者，入也。真者，合真也。言學人洞明宿對，得入妙化之堂，自入懼樂之舍，而與天合真也。此六字書南陽上宮紫臺之軒。
　　元梵恢漠幽寂度人解義
　　此第八太極平育賈奕天音也。元梵者，元始梵風澤之炁，抗舉澄漢之精，高而洞浮，懸而不落也。澄漢，一本作登漢，皆出內音。恢漠者，遠而無礙，有而且无，微妙不可名之稱也。此四字書玉清上宮太極之陽臺。幽寂者，幽寂中有真也。度人者，受度之人為靈文所度也。人修六龍梵之行，即得化形出於三界之上也。此四字書北闕玄牝之戶。
　　後序一科
　　此科道君重序經也。此明隱語之始末，功果之所致也。方一丈者，十尺，周十方也。用丈者，長也，萬善之長者也。正者，音中國之音也。天真皇人昔書其文以為正音者，以梵音名地上物，仍以為中國之正音也。論其音在天上，則為天上之正音，名太上之妙物，在他方國土亦得通用。名邊國之異物，无所偏滯，此同是正音，但名物異耳。猶如外國亦用五音四聲，中華亦用五音四聲，物名不同而出聲者同也。一切萬物皆然。天真皇人今日所解，止為中國之正音，不及邊方異域也。正音之中，有同有異。同者，如上天曰阿那，此問亦曰阿那，无異外國，呼缽為缽，蘇勞為蘇勞，而此間仍以為名也。異者，天上呼菩提曰道，此間呼為上真，如外國名文為儒，此間直言為文，此則音雖為異而皆成好語，不成惡言，所以獨為真妙无量之音也。今用菩提為上真，則道音隱，文為文，則儒音沒，故通曰隱語也。諸天者，諸天中有靈寶大道皇帝眾聖也。勳者，功勳轉大，大則魔王保舉也。上仙道備者，功行周也。遊行三界者，不住三界也。金門者，太霞九宮金門也。在西關之分，太素之天，幽玄之上，門內有騫樹，上有金翅之鳥，下有冶鍊池，池有石景金髓玉膏，諸學成仙者，昇天及尸化，皆經金門受鍊，金翅鳥以毛羽結為仙服，以登上宮云。
　　此音无不辟至玄玄也
　　此是元始靈書中篇經中舊序，總結前隱語之盛德也。琳琅者，珠玉之有聲者也。言玉音既發，如琳琅之振響也。一說洞章奏則琳琅嚮應也。冥，寂也。慧者，智慧也。洞者，相通也。清者，澄徹也。无量者，平等兼濟，度人无量也。玄玄者，義極玄玄，玄於經術之玄也。此六事總結之功德也。无量一本作大量。言大无不包，量度一切也。此本出內音，題云大梵隱語元量音。經文云是謂无量，普度无窮，非大量也。
　　洞玄靈寶度人經大梵隱語疏義竟