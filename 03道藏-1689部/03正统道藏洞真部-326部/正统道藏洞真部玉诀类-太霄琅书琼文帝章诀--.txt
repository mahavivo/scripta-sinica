太霄琅書瓊文帝章訣
　　經名：太霄琅書瓊文帝章訣。撰人不詳，約出於南北朝。與《洞真太上太霄琅書》第五卷略同。底本出處：《正統道藏》洞真部玉訣類。
　　師資行事
　　書經訣
　　凡得經有已，皆應更書，先者為鎮，供養而已。今所寫治，精加校定，豐財足力，各立三通，一為長鎮，一為供齋，一為研習。研習者常自隨所住室中，別置格上，躬自出入，不得使他。若家人、弟子，同氣至心，可得使之，亦勿全委。非其故為息慢，學淺識解未精，或致忤禁，彼此受殃。明詳謹慎，納吉防凶。寫經之時，皆修清齋，法當手書，與師易本。或在門伏膺雜役，不暇自書，或未閑筆墨，或遲拙不精，富者可以金帛顧人，貧者聽得傭夫聚直，必借妙迹，不可苟營。文字訛謬，圖象失形，並有考罰，福豈爰臻，經中有圖，圖或別卷，各有侍官，典圖真吏，玉童玉女，與經略同。不可逐易避難，起經棄圖象。誤許洗治，一紙不過三處，簡素一紙亦不過三，過三皆易，火淨所誤。連染剪齊，首軸帶祑，囊蘊巾帊，廚箱令堅，完淨而已，不得過華。世問教化，化世捨華，華未能捨，權制用華。使世間人，損俗華麗，華麗供法，漸識素方，得素後華，自然不壞，不求自得，不為自成，自然而然，莫能使之不然，緣素果此，勿滯俗華。臺堂行裝，各有豐儉，富貧相稱，不得彊為。富者彊陋，貧者彊華，華奢陋儉，皆乖道制，道制貴中，內外相應。非意去失，首謝愆尤，清齋懺悔，各依太真之科。久壞改易，具如太真之法。香燈禮拜，尊修唯精，精必成聖，與道合真也。
　　啟告訣
　　弟子因綠，憑師請法，宜傳付者，先使寫經，圖錄已竟，擇日結齋，齋時啟告，大略如左。
　　齋法雖多，皆准三元，三元齋科，包羅諸法。授受上經，同用上元，其間所啟，事源隨時，消息改易，簡要勿繁也。
　　凡齋啟告，先治辭牒，不可闇慢，率略千真。為牒之宜，先稱某國號、某年太歲某、某月朔某日某時、某州郡縣鄉里，某位男女官、祭酒道士先生真人元君夫人姓名，今於某州郡縣鄉里，山舍治綰、宮府第宅，就某州郡縣鄉里，男女道士、法師姓名，受大洞真經，目錄如左。洞真部卷第如干，以次書之，緣都得者謹依第至後，緣偏得者未宜并受，隨宜出之，不須卷第；直舉篇名多少，依實一二條之。右如干卷，今對齋啟告傳度，謹牒。
　　某州郡縣鄉里，某位姓名辭，幸籍善綠，歲奉玄極，叅受寶文，誠懼誠慰，妄以短命，志願長生，貪進忘退，遭逢佳辰，乞請受前件如干卷，依科交齎某等如干種法信，奉辭以聞，伏願師君垂許，誓心修行，不負師道，有違之日，自分風刀，不敢有怨，一依明科，謹辭。
　　太歲某某月日時，於某山舍奉。
　　傳諱訣
　　凡傳經寶，要在存師，師之所師，所師之師，三入鄉居，男女位號，姓名字年，傳經處所，付授弟子，黃素書之，佩帶自隨，不可去失，去失謫罰，皆如太真之科。不恒帶者，附著經中，別以巾蘊裹結。令堅師、所師、玄師，師青童大君，又有小君，存此二君，禮願如法。
　　法信訣
　　法信出科，科與經異，師師口訣，各有因綠，時科事革，所以不同，慎勿疑惑。從師施行，若無師者，啟玄有儀，依格出信，不得有違。卷卷別受，科科稍傳，經科相參，師資量准，雖以輕易重，以易除難，要當思想物儀，不乖其方，因綠能得。頓受者所用如左：
　　一、上金九兩；二、紫錦百二十尺；三、五色紋繒各四十尺；四、白素一千二百尺；五、紫紋二十四丈；六、命綵支干相入，紋繒隨年疋丈尺；七、五色絲各三斤；八、五種香各九斤；九、玉龍、玉魚各三軀；十、金龍、金魚各五軀；十一、玉鴈、玉羊各一軀；十二、金鴈、金羊各一軀；十三、玉札三枚；十四、金環、銀環各九雙；十五、真珠如梧子大，三百六十枚；十六、五色線各依方斤數；十七、大度紙三百六十幅：十八、筆五雙；十九、龍頭書刀五枚；二十、紫蓋紅裹一張；二副朱染頭子，金銀交具。二十一、青蓋碧裹五張；三副烏染頭子，牙銅交具。二十二、明鏡一面；徑尺者，不得或九寸。二十三、法服冠履手板一具；精粗取中，新淨香潔。二十四、淨罌與盤各一枚，金銀銅瓦夾紛隨時。
　　右二十四種，某受經法信。
　　此二十四物，各有所應，積聚營之，不可闕一。窮地之鄉，許用他物，准類充補，擬議勿乖。又無即充，可注今闕某物，須受法之後，營覓補備。
　　結齋之始，投辭之初，便應備辦，諮啟師尊，有無注奠，都定書之，續置經目之後，連在辭文之前，啟告之初并讀，至後臨度經時，出官奏表，又具言之，慎勿忽略也。
　　師受此信，依按明科，施用必得其所，彼此共保成真。若應玄盟，亦按此法。准採金書之後，散施之儀，經書不具，勿用此訣。大人上志，精詳遵承也。
　　太真九科
　　太上太真王，制科成諸法，布在眾經，或前或後，覽者不別，宜尋本文。本文三卷，師之所秘，得之密習，為天人師。今此大要，標略有九，九天真人，共所遵用，教化無之，動靜陷咎。若有賢明智慧之士，求受寶經，當示以要律，授受之宜，依用九條，觸類求之，無所不具。自非體真，勿妄增損，三洞眾經，共准依按。太極真人、西城王君、仙公卿士、高才大人，皆寶秘之，慎無泄矣。
　　第一科曰：齋竟授戒，授戒之後，按儀傳經，傳經之年，即為期限。限以制心，期以見道，道為眾妙之主，觀妙必覩其宗。除欲為上，少欲次之，深淺隨才，優劣依德。德量無崖，大分有六：第一四萬劫，第二四萬年，第三四千歲，第四四百齡，第五四十載，第六正四周。周劫限竟，得傳一人，至乎九人，明道之尊，德之貴也。運促時急，大慈廣救，遇賢便傳，不拘定數。但初受須微，限中求驗。若基內逢險，為凶所逼，智力不能化，遜順以避灾，所得之旨，在乎心中，無滯卷軸，致傷玄真。若威勢所制，使迫脅本師，自度後能治彼，以全初志者，乃可請師蹔順彼意，不能如此，以死絕之，慎勿慢辱本師，毀棄正道。若智力不能辦，勿彊云欲治之，不度德，不量力，滅身命，無成功，徒增罪耳。善宜三思。若意外去失，不自覺知，或劫賊所掠，弗測存亡，皆長齋懺悔，捨身命財，憑師積年，竭盡單款，無生怨怠，乃更受之。受之三失，勿復苟受，宜加懺悔，至到感靈，然後更受，必登道真。無感徒受，受終無所成，為後作因，受勝不受。受之不已，心神轉易，初雖無成，終亦得道。
　　第二科曰：受經之後，諦尋師訓，含光內皎，不得炫耀。年限既竟，乃得傳賢，賢不易有，不可妄傳非其人，彼此風刀，上延先祖，下逮子孫，惡深絕種，長充鬼徒。若限內有灾，或家門喪死，公私鬥爭，血傷牢獄，水火盜賊，重病轗軻，年限雖過，不得傳人。正當謝罪，懃立善功，告樂如期，乃可有授。若三尊壽考，運數昇度，或非罪無辜，橫罹縲紲，此皆無妨，依期得傳。
　　第三科曰：信素證心，炳發妙義，必令精好，以理得之。正分所辦，撰蓄密營，不可誇談，勿生恡惜。慎莫邪求，換乞彊索，竊略所得，自以為功，更增咎謫，無福可期。師受善用，三分之，一分為弟子營齋，助贍香油經籍；一分救諸山栖幽苦；一分供師法服精麤，奉給三尊，不得私散。散之依法，無起慳心，不可貪聚，招禍累身，損道辱法，取誚人神。權急偏濟，時宜并用，先啟三寶，後計補充，有違招考，竊盜律論。靈寶同壇者，依十二科法。
　　第四科曰：受經之後，存禮無虧，若遭病急非意，公私事礙致闕，迴後即謝，啟悔慙悚，竭洗丹衷。若浮游淫泆，逐樂驕慢，違替之舋，長陷酆都。
　　第五科曰：法應長齋，未能者擇其吉會，申其誠心，年有六月，月有十直，又不能全者，朔半及晦、四時八節、本命生日，隨所堪修，不可都廢，廢則無功。忘道棄法，招延凶灾，非意破齋，即應懺謝，重犯不悔，後墮魔群。興之無懈，不破不退，存道揚法，物我兼通，成聖有期，受號玄德。長齋月：正月、三月、五月、七月、九月、十一月。一年六月，月皆用奇，因陽之盛，建陰之功。功屬各有日，一月直十辰，一、八、十四、十五、十八、二十三、二十四、二十八、二十九、三十。
　　第六科曰：齋讀經戒，諳練誦習，講說宣明，日求妙解，解必行之，勿犯所解，犯即懺謝，不可重為，行坐存文，不得怠忘。若隱閉自知，欺罔人物，不戒成敗，嬾答諮疑，厭問嫉勝，漫瀾詭辭，或虛解詐知，嗊嗃嘀誤眾，破壞文句，增臧篇章，妄造邪議，苟生異端，違真越正，皆致深殃。
　　第七科日：宣揚經戒，建德立功，濟人成己，勸化為上，執正開通，無生嬌假，方便利益，須智慧才。才未深達，不可輕行，乖方便體，便入妄言。但依實旨，引導同心，俱歸師門，看經讀戒，證明妙理，起發善心，使預齋觀化，令聞見福綠，歡喜相順，和而成功，不得呵責，忿激增愆。譬喻誘進，弗可彊牽，將護節量，剛柔取中，一與一奪，種種潤之，確迷不轉，哀矜勿恡。慈悲無已，不生棄心，得善知識，誓俱登玄，貴師愛資，克果上真。
　　第八科曰：師愍弟子，平等一心，無所偏頗，賞罰必明，罰以止惡，賞以勸善，纖毫無遺，涓芥勿謬，謬偏被灾，幽顯重考。
　　第九科曰：弟子恭慎，事師無二，寡動少言，沉懿靜篤，伺候師顏，諮稟妙訣，思樹效績，輔讚三寶，專心竭力，奉命便行，水火不避，遠近弗辭，疑即啟審，許革則悛，不許仍從，有隕無避。師試弟子，令其心堅，登道入真，階級優劣，使其識悟，日分所之，督勵彌精，克弘至道。凡師威神薄，不可妄試人，聖明之師，試無損敗，吉凶逆順，一隨明師。若遭惡師，法無惡惡，〔惡〕由己招，死不得怨，正應自責，改往修來。若猶豫疑師，不宜奉事，事則順從，不得違逆，逆則失道，永嬰塗炭。明各慎始，勉勗令終。
　　右九科，九宮真人申明此要，十方已得道無量大聖眾，咸共遵行，拯度一切。
　　太霄琅書瓊文帝章訣竟