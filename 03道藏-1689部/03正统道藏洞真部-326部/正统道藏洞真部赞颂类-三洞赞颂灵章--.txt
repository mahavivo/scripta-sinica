三洞讚頌靈章
　　經名：三洞讚頌靈章。三卷。底本出處：《 正統道藏》 洞真部讚頌類。
　　三洞讚頌靈章卷上
　　玉清惠命頌
　　稽首玉清元始尊，稽首金闕虛無帝。包含造化運陰陽，極處自然無凝滯。生天生地生人物，五色祥光隨處慧。度人無量不思議，敢仗祥光來拯济。歸命東極宮中尊，歸命十方救苦尊。毫光遍照三千界，智慧潛通五苦門。常以廣大威神力，慈悲救苦濟亡魂。指迷惡道返歸真，法橋大度永長存。
　　華蓋玄謁真凝炁章
　　幽微蘂宮為仙宅，道貫樞靈圓景白。飛根散葉翳翠條，妙炁三華貫幽徹。鬱靈杳淑真人墟，雲景眸奔通烜赫。泥丸三五合靈芝，結珠固精神炁活。飛煙妙靄卻殘兇，鍊獲飛仙去否厄。太玄太和在右府，紫清真人道為主。中虛恬淡自怡然，返老還胎導玄圃。知雄守雌資天機，回反乾坤鎮中主。飛玄神炁合青玄，含藥吐芳明子午。鍊養靈根不復枯，萬靈朝會羣陰睹。琅音玉霜灌死體，徘徊沉默須周普。擒龍捉虎坐飈輿，隱韻流音遨妙府。黃華朱醴濯陽精，萬道炁為羣仙舉。
　　妙英飛爽集玄炁章
　　道貫青玄集素瑞，靈寶飛真瓊妙炁。生魂育魄返金容，五藏生華凝景翠。三田飛鬱暎華峰，寶曜玄黃端拱會。提攜日月運縱璣，九炁發春揚拆地。含和吐蘂曜金蓮，驪龍吐珠呈彩翅。鸞嗚鳳翔對上賓，虎嘯虛岩華曲麗。洞觀三界百關明，六緯七經齊天地。飛靈煥景擲炎靈，東井天河灌幽渭。九龍奔躍騫寶園，圓景燦煒總翹轡。飛霞採集咀玉根，景景胎仙生萬彙。千災卻消摧凶殘，幽室光明何所擊。紫華混合青玄宮，電掣雷奔絳霞閟。雲臺碧落黍米珠，導達光玄煥二炁。注念左府悟玄機，反覆陰陽成上位。
　　青靈九炁君頌
　　東華吐靈鳳，西宮扣瑤音。三炁結空洞，太虛生中心。靈書披七條，寶文翠華林。鳳福逐天響，六時應節吟。上有度命童，煥夜朗長陰。萬劫保形明，眇眇莫能尋。長鍊不死年，與運同浮沈。日月照靈魂，遊璣向東南。九星落形影，寶花生五心。自有不彫神，與我契丹金。赤書檢籍炁，玉訣妙自陳。朱宮有綠籍，魔神莫能侵。
　　丹靈三炁君頌
　　絳雲翠玉虛，靈風披太微。遼遼六炁降，眇眇吐靈輝。乘我日中影，披轡順天迴。朱童披靈夜，洞陽鍊落暉。玉章度促年，靈歌五神開。長浪無絕景，一念入九圍。億劫超幽期，華命不彫衰。飛天披重關，南宮朗凶機。朱陵定絳籍，神備使形飛。七祖上生天，福德高巍巍。輪轉空洞魂，出我九玄扉。夜景披朝陽，飄飄乘運歸。
　　皓靈七炁君頌
　　琨臺生琅音，玉炁遐七冥。寶章洞太虛，攝真入無形。錦雲翠朱日，圓華逐月生。混合自然炁，迢迢九遐清。六慧純梵行，五神有高靈。絳宅耀朱景，萬劫不彫零。長存好生君，太乙合黃寧。保命度符籍，鍊魂金華庭。引歸不死炁，飄飄乘運生。七玄入南官，枯骸更鮮榮。長樂登雲浮，高飛戲彩軿。逍遙大羅外，三界莫能輕。
　　玄靈五炁君頌
　　飛步入北清，把真招上元。乘景望玄臺，四華生錦雲。中有採芝童，羽衣何紛紛。長歌九命籍，金籙赤書文。十絕遠華庭，飄飄度命幢。綠蓋乘風迴，丹霄拱瓊軒。為我造上皇，拔錄九夜門。度命朱陵闕，長保億劫樁。留神營絳府，赤子明玄關。受形不死炁，自然生寶魂。七祖度南宮，世世福慶門。
　　青玄凝真導魂章
　　玉京萬法大羅尊，千重寶梵億玄言。碧霞絳雲引眾道，玉闕金閤敷真文。偃定高真遊飛空，八極飛神度無邊。鬱鬱昭昭萬炁中，吐聲如嬰炁成紋。振動梵天是空道，靜明法曜惟慈雲。超簡昏衢北羅酆，列上金簡還靈明。炎炎火池成清凉，解刃挫鋒悉摧紛。豁散業境空法身，保召罪性來吾壇。天尊經濟本無際，萬天萬地成真元。莫有不從不化度，超凌三界佐虛玄。隨心所召隨心歸，仙信梵音如甘泉。一聞百骸解熱惱，朱陵開度成飛玄。超凡大道入慈悲，不濯巨細惟翩伶。華夏泠泠引汝魂，逍遙獨步紫虛天。
　　金真章
　　天魔乘空發，萬神駭神庭。託化謠歌章，隨變入无名。囂塵何紛紜，穢道當塗生。雲合結朱空，北帝湧神兵。鼓極自知道，玄運來相征。上景御飛轡，迅駕檢雲營。促校北帝錄，收執羣魔明。豁落張天羅，放威擲流鈴。金真護空洞，玉光煥八冥。金符守上宮，神精戮天精。剪滅萬妖炁，億億龜齊齡。上承九天信，嘯命靡不傾。招真究三洞，惠誦朗日清。八道望玄霞，七轉緯天經，洞合帝一真，拔度七祖程。削落五苦根，反魂蒙受榮。金光耀寂室，神燭自然生。香花散玉宇，煙炁徹玉京。帝遣徘徊輩，三元降綠軿。迅駕騰九玄，朝我玉皇庭。
　　玄掖振雲袂，飛空樂未央。高步七寶林，逍遙天衢長。迢迢玉京山，瓊臺耀飛梁。仰觀黃金闕，俯窺白玉牀。中有黃老君，紫炁斡天章。宴坐捧生籍，綠筆紀華陽。萬劫長無期，超凌不死鄉。
　　雲衢耀明景，瓊田植紫芝。神風翔高清，琅琅聲何悲。三華覆八圓，梵炁籠玄機。至道參寥廓，招真凌雲飛。吟哦懽蒨燦，閬風映崑池。下有招仙子，千劫戲雲衣。不老游萬天，十極雲霞棲。
　　紫蓋策神麾，朱霞瑛清微。鬱儀煥丹極，結璘耀玄輝。神風抱三素，九老揚雲旂。俯仰重霄上，宴樂服靈虛。携晨朝玉賓，西華羅高墀。窈窕方諸宮，青童躡雲墀。旋步歌丹鳳，朗哺乘雲飛。
　　西宴瑤池湄，東遨蓬萊津。倏忽越桑田，暘谷耀朱晨。龍旌曳千林，寶蓋迴九真。流鈴煥中黃。握節斥魔氛。萬仙拍手笑，清歌浩無垠。翹傾觀太无，齊齡太上賓。
　　檢仙尊帝一，金書妙雌雄。高奔契八素，混合百神功。二老兩仙王，五靈符籍同。神光耀金樓，妙哉雲炁重。是謂大洞法，九真步玄空。金津和玉液，咽服瓊樹豐。鬱羅朝太上，揚袂歌天風。
　　乘烟結霞友，御轡歌寥閑。北登廣寒宮，玄英玉練顏。飛步天津上，雲璈嗚鼓彈。龍軿駕虎袱，朝揖扶桑暾。夕憩琪林影，携提控九玄。遨遊太空館。徘徊運朱輸。受書登南丹，長歌億萬春。
　　朝登太微宮，夕憩常陽臺。天風扇清泠，策駕五雲回。星珠羅碧漢，綽約流九垂。眇莽御明煙，圓霄宴玉墀。神虎攝萬魔，靈威煥巍巍。金真檢雲營，玉室暎靈堦。丹丘圓方，奇哉仙真才。
　　泛景宴紫清，雲旌憐丹霄。遐觀瑤臺上，釣天何迢迢。流風煥騫樹，神光耀瓊樓。仰噏玄珠華，金書輝層洲。萬天拱四皇，羽履迴煙輈。八浮羅鳳蓋，琅樹瑛飛飈。霞塘帶神畿，千齡如一朝。
　　琳琅魁華晨，九遐凌非煙。左顧招无英，右盼揖白元。神光御玄素，黃老俯芝田。吉光駕飛乘，遊戲控流軿。高皇覲紫微，恍朗遊萬天。春秋無彫謝，千劫窮遐年。至真無所得，携提靈景仙。
　　青帝歌
　　東望重拜手，蒼帝玉皇君。靈風鼓橐籥，育物布元春。雲龍轡嚴駕，玉衛擁瓊輸。枯萌泛霑及，大惠無不均。萬仙歌以道，委曲戒天人。心根迷自固，拱跽戴洪仁。
　　白帝歌 
　　六甲抱金闕，七政守靈壇。流鈴擲火化，威劍巨龍蟠。邈彼素靈真，明憲孰敢干。束制妖鬼魔，凛落霄風寒。沴炁既已息，萬天俄而安。真儔荷大芘，抵顙相歌歡。
　　赤帝歌
　　太景開玉樞，洞堂啟金除。騫林廕瑤砌，丹鸞踏瓊株。寶房名曲麗，明璫神所居。飛遊豁雲道，引目盻真都。天日永不夕，重烟鎖青廬。太上敕印開，帕几羅簡書。
　　黑帝歌
　　无質統有物，淵兮上帝心。不啟不發道，蘊妙化機深。恐爾漏未盡，陰想忽浸淫。輪轉元涯波，苦道相迷尋。萬年常謹約，一旦自湮沈。无沖落鬼境，殃譴不可任。
　　黃帝歌
　　萬天拱中宸，控駕玉池根。翹機貫億歷，洞朗闢四門。大有混皇真，猒制星宿魂。非帝道不運，有方賴之存。威忿即霜秋，和豫為陽春。生成握元紀，仰荷戴無垠。
　　青帝消魔讚
　　洞耀育元精，青華開大明。布育九天炁，始生荐無英。扶陽通攝御，丹林合總真。積霄始暉上，鬱疊明霞震。靈光煥羅絡，衛育保形魂。混化合玄景，仁惠消魔羣。萬徧道已超，功當奏上清。
　　赤帝消魔讚
　　三炁藹靈闕，明虛煥玉丹。朱陵有帝真，華雲飛絳軿。統御萬界中，撫運超億千。執策按簡籙，洞章敷神篇。解結散禍根，流金摧凶姦。志能成此道，魔試俱無前。保度冥劫津，宴盻無窮年。
　　白帝消魔讚
　　西靈回七度，太眇鬱明華。白元維我神，皇真御景霞。皎皎三素暉，昭昭破百邪。攝音延至炁，金晶育三田。鍊結固玉質，寶曜暎瓊鮮。魔精當滅試，逮地無沈連。逸轡高清館，齊輪太上仙。
　　黑帝消魔讚
　　北玄三秀藹，太上紫皇居。總炁攝幽棲，造化敷靈綱。下統虛危精，寶育天元房。靈通太妙神，纏羅衛百關。豁落滅魔試，凶災永不干。大道保自然，壽命元虧殘。萬劫享慶會，白日登雲輪。
　　黃帝消魔讚
　　混化歸沖妙，元皇總帝靈。真老閉黃闕，四御齊玄鈞。圓華太張上，同携堅王君。結津固百骸，瓊耀擁胎仙。晨暉注明景，魔應自滅形。萬道保無虧，返老回童嬰。五會合一炁，飛馭超雲京。
　　龍漢始青玉曆寶頌
　　九陽迴妙炁，三景散元精。碧靄浮靈篆，青林粲淑英。超遥玉清府，遼邈蓬萊瀛。真化通无間，神風滋萬生。
　　赤明丹光玉曆寶頌
　　浩劫開神運，龍文泛赤霞。八威奔電激，九鳳破凶邪。鍊度丹皇室，飛昇元始家。炎明常繼照，靈慶集晨華。
　　上皇中靈玉曆寶頌
　　混黃生一炁，感化結真形。上德持柔順，含光洞杳冥。建中該九極，執本統三晨。煒燁天端上，飛芒曜玉靈。
　　延康素靈玉曆寶頌
　　皇老儲靈粹，金精曜斗威。六天咸馘滅，萬寶復幽微。爽炁浮高闕，寒光藹素輝。空同披玉勒，華麗九霄飛。
　　開皇玄上玉曆寶頌
　　五炁符元妙，諸天混太冥。辰精飛羽黑，玉女散華青。紫策封天寶，玄光凛帝庭。羣魔欽至化，萬國保安寧。
　　空洞靈章
　　飛玄紫炁凝靈根，綱維玉虛總萬神。空中鬱勃結自然，上有稜層十二傳。玉樓峨峨耀景雲，流精紫闕帶金軒。瓊堂瑋鑠繞八騫，中有青金九靈仙。丹皇真母號精延，飛青羽晨嬰冠。手執玉節握靈旛，五色命魔對帝尊。把持符籍當生門，咀日嚼月噏醴泉。離羅吐輝鍊五魂，內充外溢絳府欣。金光煥煥形正圓，從朔入金色渾淪。唯有開明曉此言，日五月十朝北元。刻見華蓋領仙君，紫炁左迴與斗連。歷度四七入金門，正是丹皇校萬仙。有明此訣加精勤，祕念密思每令分。妙景感會得要文，三年當審保長存。九年乘空駕羽裙，鳳衣輕翔昇龍山。俯仰九靈謁玉晨，得為靈寶大真人。
　　東方玉晨君讚
　　森廓連華闕，神尊帝一真。靈虛交日月，玄覺照冥津。玉關回運數，梵炁啟都明。麾旛揚洞唱，天君秉化輪。金華領仙籙，鬱帶龍山宮。寶秀煥珍景，宴戲高上墉。霏煙散妙靄，陶精養我形。飛天觀劫會，讚詠元始文。太極建青籥，晨輝布發生。爽耀應穹觀，熙怡存玉嬰。皇育旋景輿，昇度七祖魂。彌範流飛綱，周維天地根。祥霞翳霄仞，紫館真人君。軒弈清玄府，滅試推邪凶。道應混高元，神結泥丸精。靈丘三素雲，羅耀交琳峰。七九齊至用，三五合同功。併協沖和德，變鍊超仙宗。
　　南方玉晨君讚
　　和陽煥明弈，炎暉玉鍊顏。虛梵隱玄邈，空朗昭神功。九華破幽錄，四極延生津。黃房晨景居，綿綿保長存。窈窕騰月妃，萬界超劫輪。混洞翳玉書，龍漢明耀晶。神文攝六天，察制妖魔羣。邪試莫我干，列名標上清。超度五苦難，逍遙玄仞峰。飛神開大運，明觀九雲重。南上鍊我魂，旋蓋遊騫林。汎靄纏虛綱，十轉回天關。大魔咸來賓，入景朝紫微。龍淵注東井，黃華養我真。大羅无色光，寂度元窮人。朱靈協至炁，太和昇福堂。玄臺暎鬱蕭，誦洞遵西靈。神公布玄範，反嬰齊自然。
　　西方玉晨君讚
　　洞神暎霄闕，受度好生君。靈童火鍊攻，福館涉生津。太漠明道彰，真人翔景雲。高清布元化，蕩穢除妖氛。接我琅碧輿，昇入微妙門。揚輝浩極家，洞耀九玄真。造化回幽關，杳眇固靈根。景皇連鬱秀，檢校超仙魂。蕭仞白元子，洞攜列帝賓。始皇天中王，寂寂虛元庭。玉晨張大範，流慶滌我塵。穹樓演洞唱，收魔束鬼形。三元分化祖，九度悉宣陳。阿丘馳素斬，那邪契所綠。彌羅大聖神，更生陞福筵。逸化乘運歸，削死永合歡。瓊府巍峨境，森扶靄華騫。雲牙揖三暉，享此億遐年。
　　北方玉晨君讚
　　開化無上神，霄度凝玄炁。陽華真一精，太和育妙慧。九靈鎮西崑，機化停樞會。鳳車升羽輪，越此大劫津。雲阿擁圓皓，育生天神君。受符羽林宮，藹秀靈霞襟。空霄飛玄章，接舉身超騰。天統攝八耀，開度九幽魂。蘭宮連紫微，按格昇朱陵。南宮有妙童，琅輝鍊我形。蒼霞浮綠輦，稱慶拱高尊。靈風泛洞響，可寶無窮齡。九仙頒運籙，釋散宿業根。流綱抗虛梵，廓達歸無名。大混百骸紀，徊煙合紫雲。慶垂七葉孫，禍塞三徒源。解帶離塵網，齊轡逍遙賓。倏忽登龍臺，稽首玉帝前。
　　三洞讚頌靈章卷上竟
　　三洞讚頌靈章卷中
　　應用讚頌
　　七真讚
　　太上玄虛宗，弘道尊其經。俯仰已得仙，歷劫無數齡。巍巍大聖德，寂寂因無生。霄景結空構，乘虛自然征。日月為炳灼，安和樂未央。
　　學仙絕華念，念念相因積。去來亂我神，神躁靡不歷。滅念停虛間，蕭蕭入空寂。請經若饑渴，持志如金石。保子飛仙路，五靈度符籍。
　　濟我六度行，故能解三羅。清齋禮太素，吐納養雲芽。逍遙金闕內，玉京為余家。自然生七寶，人人坐蓮花。仰嚼玄都柰，俯酣空洞瓜。靈顏耀朱日，奚計年劫多。法鼓會羣仙，嗚鐘徵大魔。
　　靈風扇奇花，燦爛開繁襟。天真撫雲璈，眾真彈靈琴。雅歌三天景，散慧玉華林。七祖升福堂，由此步玄音。前世福未足，斯書邈難尋。信道情不盡，圖飛乃返沈。太上無為道，弘之在兆心。
　　學道由丹信，奉師如至親。挹景伴清輝，孜孜隨日新。眾人不得度，中不度我身。大願有重報，玄德必信然。陰德罪至深，對來若轉輪。
　　學道亦甚苦，晨夜建福田。種福由植樹，積簣而成山。子能耽玄尚，飄爾昇清天。修爾無為道，當為結大綠。太上至隱書，名為智慧篇。拔苦由人材，超俗以得真。靈姿世不奇，時若淵中蓮。
　　人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道亦在兼忘。解是大智慧，上為太極翁。寶蓋連玉佩，命駕御九龍。金華擎洞經，捧香戀仙童。嘯歌徹玄都，嗚玉扣瓊鍾。
　　竦身凌太清，超景逸雲霄。保扶持法言，遊玄極逍遙。萬劫猶昨夜，千秋如晨朝。巍峨蔭雲華，手攀寶林條。香煙自然生，玄階莫扶搖。靈旛應時散，繁想應時消。滅智弘大混，無為為清謠。
　　啟壇頌
　　渺渺空無象，悠悠感至靈。敬則承天貺，泄則被魔精。吉凶隨運轉，否泰應緣生。道不貴珠玉，神惟感至誠。丹情盡勤苦，懇禱竭玄情。自然通大道，皆得降真靈。捻香陳所願，稽首冀嘉禎。天尊常湛寂，回心禮杳冥。
　　解壇頌
　　太空包有象，至道窈無形。承和通妙炁，感應達衷情。倏忽周八極，依稀降萬靈。微杳陳素捆，委質表丹誠。遠汎翔鸞蓋，遐攀綺鳳旌。烟宮高鬱鬱，霞閣上停停。瓊駕出霄漢，金龍入太清。甘露降人世，景福被幽冥。
　　請玄師頌
　　科律嚴章奏，精誠享百神。投詞陳悃願，潔醮答高旻。俯盻垂雲駕，冥心啟上真。玄師都教主，奉請降凡塵。
　　請天師頌
　　太上傳符籙，初因過鶴嗚。積功超玉簡，列位侍三清。接引章詞奏，克隨凡庶情。修齋當奉請，願俯鑒精誠。
　　請監齋頌
　　寶號留塵世，仙階列上清。三千功已滿，八百行先成。禮懺修真福，監齋作證明。今霄雲馭降，祥祉被含生。
　　請天官頌
　　妙道垂真教，修齋立福田。結壇朝上聖，建醮會高仙。注念通霄極，精神感上玄。天官乘寶輦，彩仗下凡筵。
　　請地官頌
　　翼翼陳丹悃，競競仰紫虛。祈通塵下志，願達土皇君。潛應垂真祐，遐臨赦罪書。地官來下降，俄擁五雲轝。
　　請水官頌
　　方便開真化，慈悲立聖科。虛心修妙會，調炁詠靈歌，默念祈淵府，丹誠通大羅。水官龍駕降，雲錦起滄波。
　　請五帝頌
　　五帝居仙品，紏彈善惡因。祥光臨宇宙，惠澤濟沈淪。發露祈真佑，冥心感聖賢。存亡俱快樂，享福永無垠。
　　請經師頌
　　入靖修黃籙，嚴裝啟上仙。奏章先達御，詞款欲關宣。寶籙因師度，威儀太上傳。經師求下降，奏請列羣仙。
　　請籍師頌
　　肅肅祈清福，詵詵結寶齋。登壇須此夜，行道續徘徊。有願仍雖啟，皈心道眼開。籍師來下降，仙仗下瑤臺。
　　請度師頌
　　經戒丹心禱，虔誠召百神。捻香祈至聖，持戒請仙真。清詠凌朝啟，精思入夜勤。度師來下降，保護結齋人。
　　送玄師頌
　　上帝命真仙，修齋黃籙壇。諸天來下降，焚香懺罪愆。祈恩行道畢，齋事已周圓。洪福留人世，玄師上九天。
　　送天師頌
　　齋福已精嚴，表牒上九天。至誠通感應，闔門得延生。掌籍諸天衛，章詞達御前。祖宗感升度，嗣胤慶榮遷。三天扶教主，事畢奏功圓。
　　送監齋頌
　　靈壇崇法席，允賴下監臨。紏過兼書善，真仙亦仰欽。行當驅道騎，縹緲五雲深。生存當有賴，更復濟幽沈。
　　送天官頌
　　妙範修齋直，明科洗罪根。瞻穹崇上善，瀝懇致微言。既納依投靖，蒙垂覃宥恩。天官還玉府，寶駕入金門。
　　送地官頌
　　浮會朝元罷，三塗結果因。真恩宣五嶽，誠悃奏三天。撒席停宗範，解壇送列仙。地官回嶽府，高涉五雲軿。
　　送水官頌
　　宣演靈音畢，諸仙返上穹。靈光降橫厄，甘露降真風。復命驪龍駕，遙還太寶宮。水官歸洞府，福祿賜無窮。
　　送五帝頌
　　仙仗來霄極，尊臨列五方。檢氛吹羽節，鸞輅駐清場。齋事將圓撤，迴輿返上蒼。流恩無不遍，豈但感馨香。
　　送經師頌
　　經法雖微妙，崇奉悉因師。凡有立善者，咸得頻禮之。氣運功易就，心慢悔難追。若能勤繫念，朝夕自仙飛。
　　送籍師頌
　　道以齋為重，法以朝為常。不修不奉者，安能達帝鄉。有骨入仙品，自然開紫房。玄武排靈駕，但見金殿堂。
　　送度師頌
　　迢迢玉京山，玄都何巍巍。朗朗長夜開，真人乘步虛。大道由人弘，心至神自歸。修齋行道畢，稽首辭三師。
　　明燈頌
　　正一陽光，炎上朱烟。開明童子，一十二人。洞照天下，及臣等身。百邪摧落，却鬼萬千。光明朗徹，通真達靈。
　　太上散十方，華燈通精誠。諸天悉皆照，諸地皆朗明。我身亦光徹，五臟生華榮。炎景朝太虛，遐想通玉京。
　　丹精寄太元，玄陽空中響。貪形滅苦根，幽妙至真想。垂華不□實，因緣永無象。我身亦如之，乘化託流景。
　　夜光表丹陽，迢遙照虛空。諸天普光顏，諸陰即自滅。我神亦聰明，常玩智與慧。逍遙通道運，遷謝任天勢。舉形躡空洞，夜燭燥流萃。
　　滅燈頌
　　玄陰閉光，長燈續明。太陽已朗，八幽開清。燈還太陰，光附景生。日月二真，為我合並。
　　智慧頌
　　智慧生戒根，真道戒為主。三寶由是興，高仙所崇受。汎此不死舟，倏忽濟大有。當此說戒時，諸天來稽首。
　　智慧起本無，朗朗起十方。結空峙玄霄，諸天挹流芳。其妙難思議，靈感真密通。有有竟无有，無無無不容。
　　智慧常觀身，學道之所先。眇眇任意肆，自然錄我神。天尊常擁護，魔王為保言。晃晃金剛軀，超超太上仙。
　　奉戒頌
　　道為無心宗，一切作福田。立功無定準，本願各由人。虛巳應眾生，注心莫不均。大聖崇正教，亦由雨降天。高凌靡不周，常卑故成淵。海為百川王，是能舍龍鱗。萬劫保智用，豈但在厥年。奉戒不暫虧，世世善結緣。精思念大乘，會當體道真。
　　還戒頌
　　天尊大慈悲，說戒度眾生。威德被幽顯，果報感真靈。諸天來稽首，羣魔自束形。過去超八難，見在保千齡。齋福行當息，相共送虔誠。流梵逸雲唱，飛香雜烟馨。瓊鳳乘丹輦，金龍駕綠軿。生死皆快樂，家國悉安寧。
　　燒香頌
　　學道當勤苦，斂信運丹誠。燒香皈太上，真炁雜烟馨。惟希開大宥，七祖離幽冥。
　　太極頌
　　道以齊為先，勤行登金闕，故設大法橋，普度諸人物。宿世恩德報，道心超然發。身飛升仙都，七祖咸解脫。
　　投簡頌
　　太上法微妙，簡籙度人天。元始告符命，時刻獲升仙。傳授救沈溺，皆得自修然。書名金籙簡，逍遙玉帝前。
　　度簡頌
　　赤明開玄圖，和暢通上虛。元始敷靈章，十部飛天書。開度九幽祖；萬遍道自居。玉阜秀瓊林，生死福德廬。自無黃籙簡，苦根焉得除。旋行誦靈章，五靈還相扶。
　　焚詞頌
　　眾生多障難，大道實矜憐。濟度垂科教，咸令懺罪緣。罪愆遍地府，釁結已聞天。發露祈真佑，冥心感聖賢。虔恭禮三寶，願得早生天壽長年。焚詞皈上界，奏名玉帝前。
　　焚疏頌
　　聖德流科教，修齋福壽長。延生移玉簡，請命奏金章。罪名消北府，生籍注南昌。見存皆快樂，過去生福鄉。
　　迎真頌
　　天尊御天龍，百萬神仙騎。雲起自逍遙，玉音成鼓吹。花嚴如意珠，聖化不思議。惟願降瑤壇，福被羣生類。
　　送真頌
　　回軿五雲輿，騰駕九章歌。倏忽升天遠，醮壇香氣多。玄恩覃宇宙，福祿遍山河。緬想神仙路，逍遙上大羅。
　　送直符頌
　　仰啟直符使，幽顯路潛通。乘雲馳奏櫝，遠涉三界中。紫清金闕邃，玄都水府宮。奏傳資瞬息，端簡俟真風。
　　普獻頌
　　普獻無邊聖，香煙散十方。願乘七寶臺，垂光五濁世。運度人天眾，咸令上法橋。同會證無為，勤修不退轉。
　　北帝頌
　　善哉元始尊，眾生慈父母。傾光紫微宮，曲映九幽戶。峨峨丘寒庭，回照廓冰浦。炎炎烈火獄，沛然洒法雨。圓通大哀智，常善濟眾苦。拔度長夜魂，今得稽首禮。
　　華夏讚
　　勤行奉齋戒，誦經制六情。故得乘空飛，耀景騰玉清。精心奉齋戒，吐納鍊五神。內德冠諸天，轉輪成上仙。
　　學道讚
　　學道行為急，奉戒情制心。虛夷正炁居，仙聖自相尋。若不信法言，胡為棲山林。
　　太極真人頌
　　神雲煥層虛，梵羅屯碧霄。元始九龍駕，皇人按青軺。靈光集萬真，珠影開陽寥。出示靈寶篇，福德由是招。洞玄隱高嚴，玉音泛雲璈。元量匪得思，道海生波濤。法義同涓流，滋植成嘉苗。用以賑飢窮，教興衛中朝。帝尊壽億年，太平滅兵刀。稽首望玉晨，靈華散金毫。
　　大道雖無心，可以有情求。仁駕空洞中，迴盻翳滄流。淨明三界外，蕭蕭玉京遊。自無玄挺運，誰能悟冥趣。落落天漢澄，俯仰即虛柔。七玄散幽裔，返胎順沈浮。冥期苟潜凝，陽九無虞憂。睹此去來會，時復為淹留。外身而身存，真仙會良儔。
　　亹亹玄中趣，湛湛清漢波。代謝若旋環，椿木不改柯。靜心念至真，隨運順離羅。感應理常通，神識逮自徂。淡遊初無際，繁想洞九霞。飛根散玄葉，理反非有它。常能誦玉章，玄音徹霄遐。甲申洪災至，控翮王母家。永享無終紀，豈知年劫多。
　　金籙度命九幽拔罪頌
　　稽首無上道，歸心元始尊。至真妙應主，開化飛玄門。妙戒怡五靈，金書警萬神。察命定籙籍，靈符度苦魂。乘雲朝玉帝，齊契玄中人。
　　解冤拔罪頌
　　偉哉大道君，常普無量功。舟楫生死海，濟度超羅酆。罪對不復遇，福報與冥通。用神安可測，讚之焉能窮。
　　功德往生頌
　　泠泠甘露滋，法味難思議。騫香流七真，冥冥何生疑。受此法食者，生天登紫微。福田高巍巍，供施令清淨。一切有為事，普皆成代命。拔汝三塗苦，施汝九玄慶。臨當受食時，諸天皆讚詠。
　　寒庭多悲苦，迴心禮元皇。女青靈寶符，中山真帝書。一念昇太清，再念歸太無。功歸九幽下，旋旋生紫微。
　　太元真人臨授洞玄經頌
　　八塗會無宗，乘運觀囂羅。化浮塵中除，解衿有道家。騁煙忽未頃，携真造靈阿。虛景瞻瓊軒，玄鈞作鳳歌。適路無軌滯，神音舞雲波。齊德秀玉京，何用世間多。左把玉華蓋，飛晨躡七元。三辰煥紫輝，竦盻撫明真。變踴期須臾，四面皆已神。靈文無涯際，勤思上清文。何事坐橫塗，令爾感不專。陰痾失玄機，不覺年歲分。玄波振滄濤，洪津鼓萬流。駕景盻六虛，思與真人遊。妙唱不我對，清音無誰投。雲中騁瓊輪，孰為塵土儔。
　　太極真人頌
　　太上大道君，出示靈寶篇。高妙難為喻，猶彼玄中玄。自然十方土，共仰無上仙。大乎洞虛經，安坐朝諸天。上寶紫微臺，下藏諸名山。煥爛龍鳳文，戢耀在其間。妙哉太上道，無為常自然。王侯及凡庶，所貴唯貴賢。宿命有福慶，卓拔在昔綠。法師轉相授，寶信劫數年。廣心度一切，大福報爾身。供養必得道，奉得成至真。大道無彼我，傳當得至人。
　　玄一一真人頌
　　眾妙出洞真，煥爛耀太清。奉者號仙人，體元永長生。逍遙戲玄虛，宮殿羅其形。蒨璨七寶林，晃朗日月精。龍麟交橫馳，鳳凰翔悲嗚。太上治紫臺，眾真誦洞經。捻香稽首禮，旋行繞官城。三周歸高座，道王為應聲。人主弘至道，天下普安寧。
　　玄一二真人頌
　　虛無常自然，強名字大道。□邈無邊際，眾妙歸靈寶。閉眼存至真，精思降十老。升仙永無為，靈顏常妙好。渴飲玉池醴，飢食金花草。 淨世度八難，濟世諸苦惱。
　　玄一三真人頌
　　妙哉靈寶經，太上自然書。奉者致得道，號世降真來。受命宣道教，真為超俗才。事畢升神仙，宮殿治玄臺。時降崑崙山，逍遙憩蓬萊。
　　張天師頌
　　靈寶及大洞，至真道經王。唯有五千文，高妙無等雙。奉行致飛仙，玄居治虛空。侍衛太上臺，逍遙紫微宮。萬劫猶電頃，長存永無窮。道眼已備足，豁落自冥通。幽昧無不知，安坐睹十方。
　　三啟頌
　　樂法以為妻，愛經如珠玉。持戒制六情，念道遣所慾。淡薄正氣停，蕭然神靜默。天魔並敬護，世世享大福。
　　鬱鬱家國盛，濟濟經道興。天人同其願，縹緲入大乘。因心立福田，靡靡法輪升。七祖生天堂，我身白日騰。
　　大道洞玄虛，有念無不契。鍊質入仙真，遂成金剛體。超度三界難，地獄五苦解。悉歸太上經，靜念稽首禮。
　　演道讚
　　天道應運，陰陽至神。察其機要，有亡其身。悟即為上，迷者非真。
　　演法讚
　　天地萬物，陰陽四時。更相為盜，貴合天機。聖功神明，非賢莫知。固躬輕命，審察其宜。
　　演術讚
　　絕利一源，三思反覆。徇物之機，生死在目。樂出安靜，恩生害酷。天地災祥，時理為福。
　　清靜經頌
　　五太初為先，虛無道自然。混元權祖正，妙體契宗玄。演教明無上，知常假喻詮。因斯清靜德，闡化立經篇。
　　大道隱乎形，真精混窈冥。二儀分始兆，一氣運無停。覆載誠難測，生成育只寧。陶甄能匠物，蠢動盡含靈。
　　日月運虛空，明明甚至公。得天能久照，麗物可咸通。有質蒙光照，無情混象融。陰陽常體道，不息太無中。
　　妙道實難名，包含萬物生。運時充地脈，任信禀天清。吹煦真消息，沖和大化成。圓通歸一體，高下坦然平。
　　無相杳無蹤，難名混沌中。未萌天地日，安得雨雲風。鑿破胚渾兆，衝開物象蒙。因斯分造化，權立道無窮。
　　清濁陰陽氣，周流上下沖。自然成感化，終則契圓通。萬類含滋育，三元配合同。乾坤交泰定，都會一真空。
　　肇判兩儀分，人靈至貴尊。三才安宇宙，二物定乾坤。種種含真炁，元元實相門。剛柔相濟用，體道孰能存。
　　降本通真體，還元見末因。春陽敷茂暢，秋候主凋淪。太極生形化，純和造物新。樞機推大運，掌握任功神。
　　清靜理幽深，誰能究竟尋。觀空除萬境，絕相了諸心。慧月流丹漢，慈雲覆翠岑。寂然人不動，應物顯知音。
　　人悟常清靜，知源妙聖機。太初無染滯，全寂隱光輝。默默藏沙界，昏昏徹紫微。三元昇降後，天地悉皆歸。
　　心者靈之府，神棲靜可安。貪嗔癡易作，戒定慧難觀。深要正中正，堅持閑內閑。常無生六慾，法界自然寬。
　　若遣諸情欲，澄心妙洞觀。同真非物物，歸寂棄般般。水遠連天靜，山高戴月寒。圓融通智慧，壺內衮金丸。
　　正念無偏黨，沖虛合自然。六根塵頓息，三毒病須痊。妙道超空劫，全神達上天。些兒幽密處，玄牝自綿綿。
　　迷路失家鄉，都緣昧巳光。心浮誠易動，境熟為難忘。欲染何能遣，邪奸轉使荒。回頭堪悟處，返照見空王。
　　覺了諸塵漏，分明道眼開。色聲非有礙，知見定須埋。神靜千災滅，心虛萬慮灰。清風穿玉戶，自有好音來。
　　諸相觀非相，其形是種無。內含真法界，體合太空虛。雲靜蟾光露，潭澄練色鋪。此般明顯示，何在覓殊塗。
　　寂照觀諸物，羣靈豈有殊。同真非可見，絕迹莫能模。了了堂中老，休休法外無。玄玄玄也泯，八極任寬舒。
　　廓達真空界，迴觀一物無。混融同大漠，湛寂體虛无。洞照音常寂，圓通性自如。中間並內外，不屬返元初。
　　達了心無物，無無實亦無。何勞除妄想，豈在辨精麤。緣靜虛施巧，歸真任不渝。這般消息密，孰敢強名模。
　　萬法本來空，無無合聖功。湛然非內外，寂爾泯西東。心境雙忘處，方圓一同。杳冥超造化，無物悉皆通。
　　假寂權為體，還當去欲因。忘緣如是息，真靜自然新。契合無生法，方知不夜春。獨超天地外，任意燕申申。
　　一定達真常，神光莫可量。照開三毒室，射透五明堂。寶月晴空露，迷雲蘊邇亡。清風布消息，應物任舒張。
　　曠劫鎮圓成，無暗亦無明。谷神常自寂，法海晏然清。正念投真路，澄心達妙程。永離生死繫，三界任寬行。
　　了寂沈聲迹，深通至理幽。真空寧有得，實相本無修。飲啄從他過，威儀任自由。豁然除擬議，安靜保全周。
　　為證眾生化，俱亡種種求。頓超無漏果，寧許有根由。取舍安能動，因緣亦斷流。瞥然都放下，聖道可傳留。
　　上士何無爭，勤常抱志堅。棲真常憺泊，養素隱幽玄。俯仰觀天理，窮通達道淵。堪嗟未明者，競法昧心田。
　　德化非求報，恩寬肯自矜。韜光藏大器，明性瑩堅冰。默契高穹遠，深通至道弘。豈同愚士執，分別強談能。
　　眾生多背道，顛倒外邊求。妄想因斯有，真靈昧了休。本來無欠少，何假強持修。頓拂迷雲盡，銀蟾照玉樓。
　　謀事因生妄，乖真為動神。皆心存愛欲，著物起貪嗔。常蘊無明火，還添煩惱塵。從玆緣受報，六道轉沈淪。
　　為妄生嗔慾，貪癡作障緣。憂愁長繫絆，煩惱鎮纏綿。為此迷真道，從斯就業愆。迴光能返照，自覺妙中玄。
　　煩惱緣興念，何曾覺自心。茫茫遭苦辱，擾擾肯沈吟。浪死無休息，虛生直至今。因而真道失，夢想轉來侵。
　　人若通天地，俱蒙道炁存。藏根深固蒂，滅魄返安魂。得悟長生路，須開久視門。全真神自化，無上法王尊。
　　三洞讚頌靈章卷中
　　三洞讚頌靈章卷下
　　三契頌
　　元始洞空无，三氣精上門。紫容煥太空，四明植靈根。妙化發東瓊，三便啟西崑。皓映九玄清，五華帶錦雲。離羅煥神燈，七星曜北元。飄飄上清畿，翼翼帝一尊。落落高上章，羽童何紛紛。流香本無色，洞入萬仙群。左迴三流劫，右輸萬天關。雲華纓玉雲，八鳳舞空轉。四時無停機，青白早分明。九九改劫運，三三度一椿。天地有終會，否激歸在旛。洞明正一法，嚴終六天文。
　　太平反空无，奉翼後聖君。靈風起西門，錦雲生東瓊。二氣煥玉洲，流香乘煙輕。五華披風散，倏忽朗九清。騫林曜朱日，黃華逐月生。中有採芝童，衣羽帶飛青。飈景萬嶺峰，逍遙宴綠軿。總御九空輸，運開無稽程。左命三天文，右攝六天兵。檢氣反空洞，天度應運傾。劫運自有會，誰測敗與成。洪波淪雲綱，六合無遺形。白尸飄長流，孤魂因復零。悲此去來際，方覺正法明。至學加精修，束華結瓊名。欣有白簡人，相與樂太平。
　　洞關運天綱，五氣轉三微。紫戶吐瓊簡，金門納神暉。八會交真風，晃朗重冥開。天際九清外，落落高晨迴。三色返空无，四候應玉畿。河侯已鼓筆，五行潛相推。六度無終劫，運極乘氣歸。萬魔羅天布，羣凶竟吐威。兆人負災衝，積尸令人悲。妙哉正法文，履劫明不衰。至時相奉迎，契在九天扉。與爾期太平，放身無翮飛。
　　妙哉三洞響，寥寥何鈴鈴。尋聲若有無，運之不見形。響音洞十方，聽之不聞聲。
　　大道須入弘，遊心歸太空。朝禮運十方，昇度乘九龍。飄飄超三界，亦由雲中崇。
　　吾師天中尊，超超無上皇。仰觀地維表，彷彿紫炎堂。巍峨玄都室，但見仙人房。
　　大洞經讚
　　大洞真經本大乘，淵深蘊奧極玄冥。十方三世諸仙聖，修習功成達始青。
　　三洞三乘未易涯，虛皇妙語絕纖瑕。諸經萬法歸宗祖，解悟登躋浩劫家。
　　帝王宰輔及公侯，州牧諸官與庶流。富貴榮華無別事，總真大洞究玄猷。
　　緇黃二教若殊途，聞禮聞詩君子儒。咸可誦持真大洞，先天先地一虛無。
　　全真學道眾王民，萬法千門枉用心。大洞仙經持萬遍，虛皇老子自知音。
　　世間文武及曹僚，娼妓閭閻比比儔。咸可率心持大洞，罪根削滅與神遊。
　　大洞真詮異眾經，登仙入聖謁玄真。饒經大萬塵塵劫，圓證虛皇无上人。
　　咄哉蠢蠢未明徒，豈識浮黎黍米珠。大洞度人元一體，等閑平地達玄都。
　　若欲修行達上乘，爭如大洞幾篇經。盡心盡性修身法，悟得高昇大有庭。
　　予因諸子鋟斯經，述頌稱揚讚此經。功德巍巍無盡藏，虛皇妙道本无形。
　　元皇天帝讚
　　始自蒼胡檀熾音，結成雲篆度天人。太玄道父親求受，下世方聞大洞經。
　　大地凡夫學悟真，仙源路杳實難尋。欲知捷徑無差錯，口誦心持大洞經。
　　宗祖前生善力輕，今生祿嗣頗艱辛。禱祈欲得如君意，何似勤看大洞經。
　　日月无光苦併吞，星辰錯度紊天文。上消天厄寧凡庶，至士同宣大洞經。
　　旱魃為災雨若金，蟲蝗水澇穀无成。普教豐稔無飢饉，祈檮全憑大洞經。
　　工賈農商與四民，貪求不覺業隨身。忙中好割閑心力，習誦文昌大洞經。
　　府庫資財甚滿盈，兵戈永息樂昇平。民歌有道圖長治，報國勤看大洞經。
　　社廟神祇與百靈，欲求陛擢蓋無因。遷名善籍增威力，日暮須聽大洞經。
　　眷屬宗親父母魂，久留地府不超昇。欲思薦拔緣無力，齋戒勤看大洞經。
　　冢訟徵呼累後人，又兼譴告在天庭。生生世世遺殃咎，解止宜看大洞經。
　　或為營修與築墳，興工動土犯凶神。致令宅宇多災咎，解息宜持大洞經。
　　行病年王統五瘟，遍州歷里害生民。保全鄰族無傳染，嚴潔同看大洞經。
　　月厄年災久染身，尋醫問卜與求神。不能解離无門告，命道皈依大洞經。
　　六類冤親男女魂，冥冥漠漠在幽陰。普教受鍊生天界，好與頻看大洞經。
　　六道冤家結得深，冤冤相報幾時停。欲令各各生歡喜，除是聽聞大洞經。
　　或為爭財或為嗔，一時忿怒叫神明。結成鬼訟何時了，解雪元非大洞經。
　　疾病喪亡不離身，官災盜賊苦侵陵。財消物散如冰雪，保祐當持大洞經。
　　木石狐狸猴犬精，拋磚放火現人形。作威作福求淫祀，殄滅宜看大洞經。
　　居處山林與僻行，蟲蛇狼虎每傷人。尋聲迴避無遺毒，住坐留心大洞經。
　　士子儒生茅塞心，神童應對不聰明。揮毫欲得如神助，先好常持大洞經。
　　如幻如泡是此身，炁精神裹好修真。保全形命同天在，熟玩文昌大洞經。
　　莫恃家豪積萬金，天司奪祿易危傾。有時正好修功德，割己刊行大洞經。
　　一片真心達上清，感通得授自三神。此身位證天尊果，只為勤看大洞經。
　　聽我重言大洞經，斯文玄奧果難名。无邊功德莫思議，普勸凡夫不可輕。
　　元始天王說大乘，有緣方遇此尊經。若能終始勤修誦，共作文昌一會人。
　　開度法輪愒頌
　　吾開八門，中有玉城。七寶瓊林，無根而生。金條穿互，蔭映上清。開度法輪，通真達靈。上無不照，下無不明。見有道士，晨夕誦經。長齋幽阜，不倦晝冥。切栢中飡，素水兼。躬師受法，時刻不傾。單景巖穴，獨宿孤征。與鹿為羣，倚林棲形。窮獸對蹲，飛烏哀嗚。風雲凄切，萬枯沈零。凝冰填澗，素雪翳庭。寒癘切肌，執志殊精。契闊林岫，難苦備嬰。勞不敢倦，極不敢寧。展轉求道，遂感皇情。丹書綠字，列圖玄名。神仙羽服，錦裙飛青。鬱然而降，煥落火鈴。流霞丹輿，三素飛軿。入我八門，乃知死生。皆由積行，苦哉有情。
　　滅度行業頌
　　法輪開滅度，死生從願迴。積基有明報，禍福更相摧。世眼求前生，達士希後歸。前生功未滿，故致福報遲。藉先勸來行，功備形自飛。前世十方仙，歷劫乃入微。吾觀至學士，乃不領人懷。勤行奉師寶，師佑福巍巍。輕師失吾寶，先功永無施。勸誡成爾真，三師度玄扉。若能體道真，法輪洞自開。莫見此寂寂，幽冥中甚微。
　　命根未盡偈頌
　　轉輪空洞魂，滅度更死生。罪福各有對，吉凶無偏嬰。得道行所致，緣爾先身精。行惡招斯酷，流曳五苦庭。天地雖悠悠，玄鑒理甚明。吾歷觀汝輩，從師受吾經。得經叛汝師，嫉爭功名。轗軻不自咎，沿路吐怨聲。致使六部司，執筆紏爾形。命滅負刀山，苦惱身是嬰。往反三塗中，豈覺形與名。化為六畜羣，望反其冥冥。法輪有常運，去留無稽停。哀此禍福无，受報不賈生。念汝不知命，發頌為傷情。
　　思念轉神偈頌
　　妙通轉我神，弘普無量功。道成天地劫，輪化發九重。滅度更死生，緣對各有宗。孰悟去來因，形魂無始終。積慶籍福基，身拔五難峰。脫離三惡道，蕭蕭入閑空。念度無邊境，思定感神通。法轉三度場，轉成高仙公。迴我大椿步，飄升太極宮。
　　宿命因緣頌
　　不殺得長壽，無痛常離苦。一切受天位，身安得所怙。不盜常清貴，自然錢財聚。七寶為宮殿，歡樂當安人。不淫則不亂，身體常潔清。所生當端正，行德自聰明。不欺口氣香，言語常忠貞。所說出元道，談論使功成。滴酒不過口，無有謬誤事。常願見華實，得使天人侍。壽終昇天堂，二十五神迎。萬神自來降，光影恒煌煌。
　　布施得大福，錢財自然來。所生常尊貴，傳世受歡欣。持戒常敦敬，奉受於九尊。精敬不犯惡，保得身長存。忍辱謙下人，嗔怒不形口。罵詈忍不應，祿壽常自然。精進不怠懈，念道常得真。所行合於道，壽終為天人。念真心不退，忠信不妄言。供養諸道德，所生無艱難。能行此六善，輒得生為人。面色端且正，自然成貴身。
　　慳貪不布施，私竊不養親。藏財貪妄貴，不救老窮人。妻子及下使，不衣視飢寒。端坐守財物，歿為餓鬼殘，身不見飽足，苦毒生瘡瘢。東西乞不得，家族悉滅殫。造作弄口舌，生死被剝殘。洋銅灌其口，拔舌過身半。沃口強令咽，入腹腸胃爛。生時不念善，死沒被塗炭。疽惡輕凌人，被考數萬年。罪畢後身出，便為下賤人，元惡好殺害，盜竊反強梁。形殘入地獄，萬劫被災殃。
　　常行盜竊心，負債不肯還。殺生好田獵，非法作俗綠。執行無誠信，小言輒恚嗔。罪惡不自覺，好邪不信真。後生墮畜生，牛羊驢馬類。臭惡恒負重，如是拷萬劫。內淫犯干逆，雷電所槌殺。死沒地獄中，倒懸被火焠。弄口謗真道，後生極苦難。洋銅灌其口，常抱飢且寒。
　　布施常不惜，普濟令眾安。即身受清貴，世得見升仙。供養好道德，齋戒見真靈。靜念心不懈，七祖昇天堂。忍辱無嗔怒，生輒得正端。學問好道德，得為人中尊。行心能柔和，謙節下於人。救急度危厄，剋得延命長，敬奉靈寶戒，明練九宮道，委心信虛無，壽與天同老。
　　正有癡愚者，驕慢於二親，無有恭恪心，後生卑賤人。見寶不恭禮，違突於長者，執行不慈孝，後生為奴婢，衣食仰於人，驅打無晝夜，受生恒苦惱，死不得免度。放蕩好淫色，至不信鬼神，後生受飢凍，所作逢艱難。負債反咒詛，貧苦罵先祖，後生作牛羊，為人所困苦。
　　篤信好生道，慈心常哀哀。素飡身清潔，化後登天機。恭奉於三寶，不驕於二親。至誠不欺詐，是行忠孝人。謹口不妄語，行心周一切。勸人遠罪目，念法不違戾。周窮救危急，功德甚難重。增筭益年壽，終身受欣泰。結友行義弘，相敬如父母。閉惡揚善德，孝悌感神靈。
　　欺詐好妄語，常無至信誠。心口自相反，恒受穢辱形。悖惡好誹謗，死落地獄中。洋銅灌其口，苦毒長冥冥。湎酒好罵晉，不信有鬼神。鐵鉤著其舌，痛惱當可言。脫當生人中，口氣常腥臭。為人所憎惡，眾災所剋注。惡念常遭逢，所向遇罪刑。無端橫嬰羅，痛毒靡不經，死復還地獄，後身作畜生。展轉五毒中，愁惱憀辱生。
　　奉敬歸三德，宣化勸善事。願得見仙賢，長得真人至。願撫一切賢，與我等無異。吾我心平蠲，練練道百誡。晝夜勤修學，智慧為天人。尹生西地化，普使知道真。篤好思仙真，積念無不同。先願昇虛遊，上與希微通。積善不厭多，布惠勿吝惜。功德感仙真，自然降丹藥。
　　冲妙先生朝天讚頌
　　上帝降命，聖筭綿長。金枝挺秀，玉葉彌芳。五星順序，七曜垂芒。赫赫煌煌，空洞靈章。福我聖皇，寶祚無疆。天清地寧，萬宇輝光。
　　西靈聖母，貴曳璚琚。鸞臺鳳閣，密從宸輿。虹光貫斗，月瑩太虛。穆清宮禁，永鎮天居。
　　挺秀雍熙運，日奉至尊前。身居龍鳳闕，名籍繼諸仙。燒香謝天蔭，長誦希夷篇。千生臻百福，列位清微天。永處逍遙境，長享福自然。
　　天生明哲，來贊昌期。冰稜玉峭，鳳質鸞姿。燮調元化，力贊雍熙。農歌綠野，兵戢四夷。長臻五福，永集天祺。
　　涣赫空洞章，靈音震九天。至真開寶蘊，傳受希夷篇。寶偈今仍過，靈文拔祖先。救度長夜魂，上登朱陵天。虔心尊所奉，朝謝虛皇前。
　　玉帝宣天旨，普放幽夜魂。八難俱解釋，五道悉開通。酆都絕報對，上朝朱陵宮。羣生悟至道，永享福無窮。
　　玉京元始尊，生成萬化主。靈文告三官，下開九幽府。酆都炎鑊獄，慈悲灑法雨。洗滌諸罪魂，咸皆得超度。
　　傾心朝太極，玉帝降洪恩。天符宣地府，開度長夜魂。幽都解七祖，靈符告三官。神仙同接引，上朝朱陵天。永脫罪業根，長享福自然。
　　金闕大聖主，天地萬靈師。慈悲灑甘露，洗滌諸塵迷。廣演空洞章，徧使悟希夷。救拔八難苦，拋離五濁泥。超度六毒海，永謝貪瞋癡。神仙同接引，逍遙上太微。
　　玉帝垂靈貺，天宣告萬靈。救拔九幽苦，廣演三洞經。名奏南丹府，魂超北寒庭。永離炎鑊獄，徑出冰池城。神仙同救度，逍遙上太清。
　　救苦讚
　　吾師天中救苦尊，常善化形十方界。以此威光興大慈，救彼眾生無量苦。九夜重昏幽暗府，普令廓照生光明。牛頭獄卒盡成仙，一切沈魂皆解脫。
　　四目老翁地衹頌
　　五炁玄元真，演法度迷津。像外無法像，真中求至真。迷悟在心悟，心靈法自靈。神本無所法，生神心自生。我心若專一，神明隨心行。至理本無說，至道本無言。有像皆為偽，神靈須我靈。欲透妙中妙，寂靜觀內心。內外無毫滯，透洞心無心。心已無名像，自然超仙廷。抱一成真一，逍遙登太清。
　　血湖真經頌
　　稽首虛无无上道，慈悲救苦大慈尊。神光百億照中昏，遍覆慈雲濡法雨。硤石溟泠無間獄，血湖血海血池盆。玉籙大赦諸罪魂，解脫沈淪萬劫苦。鍊形度命朱陵府，悟道登真眾妙門。巍巍功德難思議，永為眾生作慈父。
　　拔罪心印妙經偈頌
　　大道澄廓，元理幽深。先天而生，運化古今。道無形體，澄濾身心。不貪不慾，不嗔不淫。是非莫識，表裹思尋。身心清諍，煩惱不侵。無起無滅，冥漠難斟。湛然空寂，了心無心。自然合道，眾聖來欽。昇朝金闕，遊翫騫林。七祖解脫，永離幽陰。皆契心印，悟道合真。念念相繼，勿起塵心。
　　三洞讚頌靈章卷下竟