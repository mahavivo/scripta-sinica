玉清無上靈寶自然北斗本生真經
　　經名：玉清無上靈寶自然北斗本生真經。撰人不祥，約出於宋元。假託元始上帝為寶上真人說玉清紫光夫人本生故事，勸人設醮持誦《九光真經》，祈求智慧福壽。一卷。底本出處：《正統道藏》洞真部本文類。
　　玉清無上靈寶自然北斗本生真經
　　三十六天大司命宸京保命大天帝君下傳
　　洪惟大道，浩浩赤明，元始開圖，化導群有，現大光明，照百千界，於玉清皇極宮中，放種種光明，所謂金藏雲光，玉藏雲光，珠藏雲光，海藏雲光，香藏雲光，花藏雲光，火藏雲光，五行之光，周徧天下，下及人寰，上則萬二千天，下則八千萬國，莫不承我元始之力，一時雲集，聽說无上至真妙道。元始上帝太極真尊撫明雲几，下觀大眾，發大梵音，如大天鼓震響十方，天上天下，一時皆謂元始上帝與我獨語，莫不歡喜，誠服聽受。元始上帝乃敷奧義，大發至真之淵淪，披迷雲之日月，其時龍音雷吼，駭聽動心。
　　道曰：一心玄微，廣包萬景之多，一心所受，表裹洞然，本无留礙，生死去來，如影如夢，緣何倒置，認此為真，淪沒妄波，不能出離。方說是法，時有真人，從座而起，虔恭百拜，仰瞻威容，告真尊曰：臣名寶上，諸天子中，最為第一，今有微願，望賜開弘，臣所願也。中天七星，巍巍赫奕，統御羣曜，斡旋炁運，斟酌死生，威力至重，以何因緣，殊勝第一，起自何劫，始終之化，願詳聞之。真尊歎曰：大哉，汝之問也，在昔龍漢，有一國王，其名周御，聖德无邊，時人稟受八萬四千大劫，王有玉妃，明哲慈慧，號曰紫光夫人，誓塵劫中，已發至願，願生聖子，輔佐乾坤，以裨造化。後三千劫，於此王出世，因上春日，百花榮茂之時，遊戲後苑，至金蓮花溫玉池邊，脫服澡盥，忽有所感，蓮花九包，應時開發，化生九子，其二長子，是為天皇大帝，紫微大帝，其七幼子，是為貪狼、巨門、祿存、文曲、廉貞、武曲、破軍之星，或善或惡，化導群情，於玉池中，經于七日七夜，結為光明，飛居中極，去地九千萬里，化為九大寶宮，二長帝君居紫微垣太虛宮中，勾陳之位，掌握符圖，紀綱元化，為眾星之主領也。昔大願注此剛強世界七千萬劫，方還玉清，紫光夫人亦號北斗九真聖德天后，道身玄天大聖真后，應現上天南嶽，是名慶華紫光赤帝之尊。若有信心男女，能於上春日一心齋戒，肅爾神明，設九光醮，迎請紫光聖母并七元君，虔恭奉獻，縱有多劫十惡重罪，冤家苦報，如九日輪照於冰山，應時消釋，上至國王大臣，下及民庶，能奉之者，感獲景貺，福壽增延，无量天真俱來擁衛，見世圓滿，子孫昌盛，命終之後，超生大梵真天。世上之士，若能常誦《九光真經》，設九光醮，持紫光名，智慧福壽，如彼甘泉，隨汲隨發，受用无盡，此功德藏世間第一，汝當傳布，助我道風。寶上真人既聞金口所宣，與諸天眾，莫大歡躍，感謝鴻恩，各起心念，我等當供養真尊，真尊之恩，如父如母，難以報稱，於是各運神通，就玄空中散百千萬種光明，寶藏无量光明，寶香无量光明，寶雲無量光明，寶雨无量光明，天樂不皷自嗚，並合節奏，无量大寶光明宮殿旋空而下，至真尊前，而為貢獻，无鞅真聖萬口一辭，讚揚真梵，口稱偈曰：
　　巍巍元始尊，神通居第一。世間無與比，如日照萬天。
　　智慧廣方便，而能化有生。我等以萬身，身身俱萬舌。
　　以讚真尊道，窮劫不能盡。仁哉紫光天，善能變現身。
　　男形或女形，應機而接物。歸命北極母，無盡功德海。
　　永為盲者目，照耀於今古。功德與元始，通為內外化。
　　陶鎔大法器，普成无量真。
　　寶上真人與諸天眾說是偈畢，一切天神敬禮真尊，奉辭而退。
　　玉清無上靈寶自然北斗本生真經竟