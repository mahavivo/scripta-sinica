太上元始天尊說金光明經
　　經名：太上元始天尊說金光明經。撰人不詳，約出於唐宋間。假託元始天尊演說，勸世人修道誦經，消除眼疾，得見光明。一卷。底本出處：《正統道藏》洞真部本文類。
　　太上元始天尊說金光明經
　　爾時，元始天尊與諸大眾登寶座說法，歷觀世界眾生受種種苦楚。或被疫疾，眼目暗昧，三光雖照，由如盲人，皆為不敬三寶。或被冤愆，呪詛相纏，致使眼目昏暗，視之不見。
　　爾時，元始天尊開大慈悲方便之門，憫念生民，乃為演說此經，救度眾生。善男子善女人，若遇此經救世，急當香湯沐浴，建立道場，轉誦此經，信敬供養。即有金光童子、日光童子、月光童子、開光童子、星光童子、光明童子、煥光童子、清光童子、道眼童子、法境童子、圓光童子、慧光童子#1 。
　　道言：此十二童子能消灾難，若有眾生眼目障昧，急轉此經，自然開度，光明無礙，仙真護祐，萬惡消亡，伏屍故氣，精邪之鬼，遠令除蕩。善信男子女人敬信此經，即得疾病痊愈，眼目光明，前緣業障，見世愆辜，罪累消除，眾聖祐助，同睹光明。此經神驗，不可思議。有輕之者，殃及七祖，禍連汝身。於是天尊及諸仙聖、天仙地仙、三界官屬，聞說妙法，皆大歡喜，信受奉行。
　　太上元始天尊說金光明經竟
　　#1 文意未完，疑有脫句。