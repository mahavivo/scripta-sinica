赤松子中誡經
　　經名：赤松子中誡經。一卷。底本出處：《正統道藏》洞真部戒律類。
　　赤松子中誡經序
　　昔公明子皋過宋，見大夫薛璦有子一十人，六人樓跛臂顛癡，一子獄死，三子盲聾瘡痘。子皋遂問：大夫所行之行，如何而禍至此？薛璦對曰：今蒙先生顧問，實以衷腸之事奉告先生。予為國之宰相，未曾舉一人，不曾接一士，見賢如讎，約截不令入。見人遺失，予如有所得；見人有得，予如有所失。恨身不為之耳。皋曰：大夫所行，如此之行，須至滅門矣。千迍萬病，殃及子孫，受諸惡報，何至如此乎？薛璦聞先生所說，神色憂懼，心魂茫然，稽首知過，寧許改乎。子皋語大夫曰：天雖高而察其下，行兇惡者必殃，行善事者必福，改往修來，轉敗為成，不患晚矣。吾昔年曾於先生處，傳得赤松子誡箴一軸，能依此行，治身萬病，及拔見世子孫。吾今知大夫所作用心，從來皆錯，予將此誡箴，奉傳與大夫，但依此而行之，必知天之驗也。於是開篋取經，授與薛璦。璦拜而捧之，皋遂辭而去。得後數年還來，到國見大夫諸子，所疾並皆差矣。子皋見諸子疾愈，問大夫曰：予別後，得何良醫妙術，郎君所損諸疾皆痊。對曰：兒子亦不值良醫，別無方術。頃年於先生處，得《中誡經》，遂改過恢心，見人有所失，為之慘然，見人有所得，內有喜悅，舉賢薦能，自退祿位，已前所貯金帛錢穀，散惠孤貧，救濟窮困，寬心饒借，與物無競，齋沐追薦君父，不淫服飾，不貪美味，敬天地，信鬼神，知足儉約，兒子各各自愈。子皋語大夫曰：速哉，速哉，天之報善也，過於響應聲、影應形。今大夫一心行善，男女百病皆差，何況行一千餘事乎。薛緩乃將千金拜上子皋，以酬賜經之恩，乞先生見受。子皋曰：予得大夫金亦無用處，可自留陰惠施人，唯抄此經，授與未悟之人，便是大夫報恩極也。於是先生乃辭大夫而去。
　　赤松子中誠經
　　軒轅黃帝稽首，問赤松子曰：朕見萬民受生，何不均勻，有富貴，有貧賤，有長命者，有短命者，或橫罹枷禁，或久病纏身，或無病卒亡，或長壽有祿，如此不等，願先生為朕辯之。
　　赤松子曰：生民焭焭，各載一星，有大有小，各主人形，延促衰盛，貧富死生。為善者，善氣覆之，福德隨之，眾邪去之，神靈衛之，人皆敬之，遠其禍矣。為惡之人，凶氣覆之，災禍隨之，吉祥避之，惡星照之，人皆惡之，衰患之事，併集其身矣。人之朝夕，行心用行，善惡所為，暗犯天地禁忌，謫譴罪累，事非一也。人之朝夕，為惡人神，司命奏上，星辰奪其筭壽，天氣去之，地氣著之，故曰衰也。黃帝又問曰：人生壽命，合得幾許。對曰：人生墮地，天賜其壽四萬三千八百日，都為一百二十歲，一年主一歲，故人受命，皆合一百二十歲，為犯天地禁忌，奪筭命終。又問：或有胎中便夭，或得數歲而亡，此既未有施為，犯何禁忌。赤松子對曰：此乃祖宗之罪，遺殃及後。自古英賢設教，留在仙經，皆勸人為善，知其諸惡，始乃萬古傳芳，子孫有福。夫人生在天地之中，禀陰陽二氣，皇天雖高，其應在下；后土雖卑，其應在上。天不言而四時行，地不言而萬物生，人處其中，恣心情慾，凡人動息，天地皆知，故云天有四知也。人不言報天地之恩，發言多怨天地。天生需民，以乾坤表父母，日月表眼目，星辰表九竅，風動火力為煖氣，壽命終時，總還歸土。天上三台北辰司命司錄，差太一直符常在人頭上，察其有罪，奪其筭壽。若奪一年，頭上星無光，其人坎坷多事；奪筭十年，星漸破缺，其人災衰疾病；奪其筭壽二十年，星光殞滅，其人困篤，或遭刑獄；奪其筭壽三十年，其星流散，其人則死。時去筭盡，不周天年，更殃後代子孫。子孫流殃不盡，以至滅門。人不自知過犯，只言短壽。故天不欺物，示之以影，晝夜陰陽，雷電雨雪，虹霓交暈，日月薄蝕，彗孛飛流，天之信也；地不欺物，示之以響應，及生萬物，江河流注，乃至枯涸，山崩地動，惡風振木，飛沙走石，水撈蟲蝗，饑荒天旱，瘴癘災疫，地之信也；鬼神不欺物，示之以禍福，恠異災祥，是鬼神之信也；國主不欺物，示之天地，和星辰，順災殃，滅四方，歸萬姓，安人君之信也。人之所行，發言用意，莫言天地如此。故聖人云：皇天無親，惟德是輔，畏天命、畏大人、畏聖人之言。凡人逐日私行善惡之事，天地皆知其情，暗殺物命，神見其形，心口意語，鬼聞人聲，犯禁滿百，鬼收其精，犯禁滿千，地錄人形，日行諸惡，枷鎖立成，此陰陽之報也。皇天以誡議，故作違犯，則鬼神天地禍之也。黃帝又問神仙善惡之兆，見蒙福祐，更可為朕審而述之。赤松子對曰：修身、制命、治性之法，清朝常行吉氣，專心記念，善語、善行、善視。一日之內，三業不生，三年之內，天降福星，皆為福報也；如人清朝，常行惡語、惡行、惡視，教人為惡日造，三年之內，禍患及身，亡財滅口，地加妖氣，人必衰矣。天之九醜，是人間之九橫。夫善者，惡之符；惡者，善之信也。又云：善人者，惡人之師；惡人者，善人之資。吉者，凶之證；凶者，吉之餘也。有善人常遇災衰，多般禍患，先人之餘殃也。故一生修善之人，不必擇良時吉日，凡用使之時，自然得凶中之吉，百靈潛護，神煞避矣；一生為惡之人，縱揀得吉日良時，及至用日，卻值吉中之凶，惡神害之，福神避矣。但世人終日常修善行，自然天增福壽，和氣霞光，此乃形影之道也。欲得不衰不耗，與天相保，天地禁忌得失，修身制命之道，今具言之。人為一善，神意安定；為十善，氣力彊盛；為二十善，身無患害；為三十善，所求遂意；為四十善，般富娛樂；為五十善，子孫昌盛；為六十善，不遭誤犯、惡人牽累；為七十善，所學顯貴；為八十善，獲地之利；為九十善，天神護之；為一百善，天賜其祿，逢遇聖賢；為二百善，揚名後世，子孫受祿；為三百善，三世子孫，富貴利樂；為四百善，四世子孫，富貴遷祿；為五百善，五世子再受封超爵；為六百善，世世子孫，忠奉富貴；為七百善，世世出賢哲人，為八百善，出道德人；為九百善，出聖人；為一千善，出群仙。古跡善政，天道所錄，見身加筭、進位登仙，楅及子孫，生賢出聖也。若人為一惡，意不安定；為十惡，氣力虛羸；為二十惡，身多疾病；為三十惡，所求不遂；為四十惡，坎坷衰耗，凡事乖張；為五十惡，終無匹偶；為六十惡，絕減子息；為七十惡，陰鬼謀害，為八十惡，水火為災，非橫燒溺；為九十惡，貧寒困弱，瘡疥風顛；為一百惡，天氣害之，橫事牽引，刑法惡死；為二百惡，地氣害之，盜賊為災；為三百惡，世世出下賤人；為四百惡，世世子孫，窮賤貧乞；為五百惡，子孫絕嗣；為六百惡，世世子孫，盲聾瘖瘂，出癡顛人；為七百惡，出五逆不孝犯法子孫；為八百惡，出叛臣逆子，誅滅親族；為九百惡，出妖孽之人，夷滅族類；為一千惡，世世子孫，異形變體，為禽獸不具之狀，積惡之殃滿盈，禍及數世矣。此為司命奪筭，星落身亡，魂拷酆都，殃流後世。黃帝又問曰：司命奪人筭壽，世人作何罪所招？赤松子對曰：伏以世上之人，自犯悔咎，卻言天道不平，有屈不自分雪，咒詛怒天，囚禁枷鎖怒天，饑貧疾病怒天，寒暑霜雪怒天，晝夜短長怒天，自為惡事，祈咒於天，逆四時，違五行，對三光，躶體赤露，便利向三光星辰社廟之前，見日月薄蝕不救，貪自歡樂，不敬天地鬼神，不孝父母，呵罵風雨，毀拆聖人典教，破壞社廟，穿掘墳墓，取亡人財物，欺詐盲聾瘖瘂之人，竊盜金帛，將穢污潑他人屋舍，妄外破除衣服，以不淨器物盛諸飲食，厭咒生人，埋符地下，妬賢嫉能，養諸蠱毒，殺害物命，遺無頭文狀，讒損平人，發覺他人私事，閉塞道路，填築溝渠，偷他人物，拋奔用藥，斫伐他人樹木、苗稼、花果、園林，損害六畜，穢污井寵、宮觀、廟宇、自身孝服，唱歌作樂，放火燒山，破除他人產業，涸絕池沼，捕採水族黿鼉龜魚，與人結交，違背盟誓，輕慢神道，姦詐誣罔，口是心非，惡言讒鬪，僻要諍訟，教人官事重告，躶露對人，披髮飲食，損善益惡，潤己侵人，酷信邪師，教人非法，攻殺無罪，執正為非，恃勢邪巧，入輕為重，春行殺伐，夏誅諸命，秋則見惡不改，冬則開掘地藏，離他人骨肉，好殺惡生，自重輕人，欺孤凌寡，敗他成己，危他取安，借貸不還，譽己毀彼，和惡逐勢，賣弄他權，陰毒面慈，見殺加怒，知過不改，見善不從，背親向疏，慢高傲下，不受父母、師友教誨，妻妾讒鬪，取小下言語，輕奔骨肉，施恩卻悔，樂短他人窮，監窺他密事，調譴姦他妻妾，非道而行，奪人恩愛，竊他善事，自言己有，以重罪牽引平人保證，輕慢上下，不擇尊卑，恃酒波物，用物不當，拋棄飲食，輕賤衣服，非分求覓，不避危亡，得新忘故，棄本逐末，知恩不報，欺誑謾人。
　　右所書過犯八百餘件，略而言之，不可具載。但世人有所犯，皆犯本照星辰，奏聞上帝、七星、六律、四時、八風、九宮、五行，先令司命奪筭，令人短壽，令諸殃禍，延及子孫。黃帝又問曰：人犯天地禁忌，奪筭有數，人之罪如何？赤松子曰：人為天地之本，當為善伏緣。世人外貌和柔，內懷陰妬，觸犯禁忌，罪累非一，被司命一一錄奏，應是世人遭刑殺者；或兩軍相持，陣場死者。一為自身有犯，宿業相讎，二為五運相交，太一伐之，數值遷移之歷運，合受磨滅之災殃。黃帝又問赤松子曰：朕聞先生所說，世人違犯，臥不安席，罪可解乎？對曰：罪有可解者，有不可解者，世人偶行非道，心能悔過，是可解也；若聞不信，知過不改，為惡轉多，心毒熾盛，不可解也。赤松子曰：人行善道，天地鬼神，賜福助之，增延壽考，無諸惡事，何以不為善道。但世人尊敬天地、三光，不犯禁忌，孝愛父母，和順兄弟，憐愍孤獨，救接貧病，敬重師長，古來聖賢、鄉里老人，教示不違，卑謙恭敬，每遇風雨、寒熱，惡星恠異，日月交暈，虧犯薄蝕，皆宜念善，敬遠鬼神，祭杞天地，上錄其功，增延祿筭。見人為惡，勸人修善，若遇善人，敬而從之，或見凶危，將心救護，自就艱難，與人平穩，將己輕事，替人重役，勸人不為官事口舌爭訟，葺理義井溝渠，修填道路。不以小失其大，不以大棄其小，見人有所失，為其痛切；見人有所．得，為之內喜。扶贏護弱，施恩濟惠孤貧，恭謹卑遜，讓祿他人，天錄中功，亦增遐壽，子孫獲福。如有志信不違，心崇道德，不避危險，救溺江湖，無淫外色，不侵他人屋宅、產業，不非理損害物命，好生惡殺，禮敬不虧，常習經書，恩不忘報，惠人不悔，寬懷忍辱，盡忠盡孝，不逞威儀，不枉用財物，不愛華麗之服修饌食，不非分殺命，自我作古，人無不親，無自賢，無自善，無自解，無自富，無自矜，無自專，無自譽，無自重，無自尊，無自大，無自用，無自可，大錄下功，皆增筭壽。又加筭倍多者，人能事君、盡忠、事父、盡孝，不傲慢，敬師長，開悟童蒙，光讚師傅，修身謙讓，和睦上下，撫愛均平，不聽讒邪，直心用行，婦人孝順，翁婆敬順，夫婿清貞潔行，飲氣吞聲，參省晨昏，和顏悅色，無私奉上，並蒙加筭，延壽增祿，災橫消除，男女聰慧。人有折壽薄福者，臣弒君，子弒父，事師違背，業成忘師，悖亂無禮，不識親疏，逞恣自我。婦人違背父母，不孝翁婆，輕賤夫婿，口舌誹謗，鬪亂六親，盜竊巉慵，比鄰為惡，皆奪福壽，惡病纏身，生遭人僧，死墮地獄。黃帝又問曰：更有人間至妙之道，可得聞乎？赤松子曰：夫人修持善惡，自起於心，心是五賊之苗，萬惡之根。夫人之心擬行善，善雖未成，而善神已應矣；心起惡，惡雖未萌，凶神已知。故君子千日行善，善由未足；片時造惡，惡便有餘。至如僣奪吞併，亦起於心，有得有失，會在天道。又有起心害人，未必便得，乃其死生枯榮，亦由運也。經云：天有五賊，見之者昌，失之者亡。教法五德，行之者昌，背之者亡，行之為溫、良、恭、儉、讓，仁、義、禮、智、信，背之為惡、逆、貪、妬、殺，兇暴、亂、欺、誑詐、佞。世人多行五背，心常九念：見他人家榮貴，說他往日風塵，起心願他流貶；見人富貴，笑他往日貧窮，願他破散；見他財帛豐盈，起心教人劫奪；見他妻妾美麗，起心欲作姦非；見他屋宅宏壯，起心欲擬焚燒；欠他債負，起心願債主身亡；借貸他人財物不得，起心懊惱恨多；見他偶有危難，說他往日之非；自生身父母，早願亡歿，要財物、屋宅。此是愚人九念。是以天地鬼神惡之，賜其殃禍，奪其筭壽也。心行五德之人，常懷九思：見他榮貴，自思福業緣薄；見他穀米盈倉，自思不勤力營種；見他金玉資財，自思非我所有之物；見他美色妻妾，自思匹偶不生亂心；見他屋宅宏壯，自思弊陋且安；見他舊曾於己不足遭官府，起救接之心；欠他債負，目下未有還填，長思憂負勤償之；或欲借貸他人財物，自思舊無恩力；見他事養君親，常思無辛勤酬荅世人。能終日行此九思，棄前九念，為上智明慧人也，見世獲於福祐，慶流子孫，橫禍非災不可及也。黃帝又問先生曰：智人何等次之？對曰：有三等。皆為仁者之人。上智者，明天文，察地理，不學自曉，不教自解，默而識之，辯音律，鑒賢愚，心慈愍，不輕人，識成敗，知進退，別存亡，此人雖貧而終富，暫卑而終高，此上智人也；中智者，通會經書，常存禮敬，見賢思齊，扶危救弱，惠施不悔，忠孝不虧，言不傷物，卑遜溫謙，此未學而終悟，雖未顯而終達，此中智人也；下智者，修善人也，改往修來，就業而思學，篤信善惡之事，不侵他人財物，保命惜身，會道理，識文法，自能好弱，自怕災衰，如此兢兢而無過失，不遭橫禍，此下智人也。
　　黃帝言曰：善哉，善哉，此言不可數於功德，謹依所說，錄示眾人，作大津梁。諸群臣稽首而退，依教奉行。
　　赤松子中誡經竟