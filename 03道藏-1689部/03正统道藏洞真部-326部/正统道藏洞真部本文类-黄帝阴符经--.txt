黃帝陰符經
　　經名：黃帝陰符經。簡稱《陰符經》。撰人不詳，傳說出於戰國黃老家之手，一說係北魏寇謙之或唐李筌撰。一卷。底本出處：《正統道藏》洞真部本文類。
　　神仙抱一演道章上
　　觀天之道，執天之行，盡矣。天有五賊，見之者昌。五賊在心，施行於天。宇宙在乎手，萬化生乎身。天性，人也。人心，機也。立天之道，以定人也。天發殺機，移星易宿。地發殺機，龍蛇起陸。人發殺機，天地反覆。天人合發，萬變定基。性有巧拙，可以伏藏。九竅之邪，在乎三要，可以動靜。火生於木，禍發必剋。姦生於國，時動必潰。知之修鍊，謂之聖人。天生天殺，道之理也。
　　富國安民演法章中
　　天地，萬物之盜；萬物，人之盜；人，萬物之盜。三盜既宜，三才既安。故曰：食其時，百骸理。動其機，萬化安。人知其神而神，不知不神而所以神也。日月有數，大小有定。聖功生焉，神明出焉。其盜機也，天下莫能見，莫能知。君子得之固躬，小人得之輕命。
　　強兵戰勝演術章下
　　瞽者善聽，聾者善視。絕利一源，用師十倍；三反晝夜，用師萬倍。心生於物，死於物，機在目。天之無恩而大恩生。迅雷烈風，莫不蠢然。至樂性餘，至靜性廉。天之至私，用之至公。禽之制在炁。生者，死之根；死者，生之根。恩生於害，害生於恩。愚人以天地文理聖，我以時物文理哲。人以虞愚，我以不愚聖，人以期其聖，我以不期其聖。故以沉水入火，自取滅亡。自然之道靜，故天地萬物生。天地之道寢，故陰陽勝。陰陽相推而變化順矣。是故聖人知自然之道不可違，因而制之。至靜之道，律曆所不能契。爰有奇器，是生萬象。八卦甲子，神機鬼藏。陰陽相勝之術，昭昭乎進乎象矣。
　　黃帝陰符經竟