黃帝陰符經集解
　　經名：黃帝陰符經集解。原題赤松子等十真人撰。據《道藏提要》考證，應為南宋金元道士假託之作。三卷。底本出處：《正統道藏》洞真部玉訣類。
　　黃帝陰符經集解卷上
　　赤松子、子房真人張良、太極左仙、翁葛玄、西山真人許遜、正陽真人鍾離權、純陽真人呂嚴、華陽真人、施肩吾、至一真人崔明公、海蟾真人劉玄英、清虛真人曹道沖。
　　鍾離真人曰：黃者中央之色，帝者君主之名。中以統於五行，帝以治於萬物。陰者性之宗，符者命之本，此《陰符》之旨。內以修身，外治家國，包羅天地，總御群方，古今得道仙真，皆因此義以至於无為矣。
　　張子房頌曰：要知天五是中黃，帝君元始法中王。仙真盡達陰符理，治國修身入聖鄉。曹真人《青霄樂》云：心為君主象中黃，神用无私帝道昌。陰是性宗鉛可貴，錄名天寶命符陽。經垂法教開方便，普濟群迷作巨航。只候行成功滿足，十洲仙島是家鄉。
　　神仙抱一演道章
　　呂真人曰：天一生水，地二生火，在人謂之精。神生於道，形本生於精，守而勿失，與玄為一，則精神合而不離矣。以精集神，以神御炁，鍊神合道，與天長久。故《道經》曰：抱一能无離乎？又曰：抱一為天下式。昔廣成子誡黃帝曰：无勞汝形，无搖汝精，少思寡欲迺可長生。此即神仙抱一旨歸也。葛仙翁頌曰：混沌玄黃啟肇生，扶持造化立乾坤。學人要覓長生道，太一含真即是真，崔明公《臨江仙》云：一炁靈根為命祖，專心抱守玄真。杳冥之內隱元精，至人先務本，本立道基成。蚌裏藏珠川景媚，石中蘊玉山榮。地天長久為何因？都緣懷道德，亘劫自清寧。
　　觀天之道，執天之行，盡矣。
　　鍾離曰：大道无形，視聽不可以見聞；大道无名，度數不可以籌算。資道生形，因形立名。名之大者，天地也。即天地上下之位而知大道之高卑，即陰陽終始之期而知大道之前後。冬至則地中陽升，五日一候，三候一炁。經六炁而至春分。是時陽升入陽位，又六炁而之夏至，迺陽升到天，太極而生陰，陰以杳冥，抱陽而下降。夏至則天中陰降，經六炁而至秋分，是時陰降入陰位，又六炁而之冬至，迺陰降到地，太極而生陽陽，以恍惚負陰而上升，升降不失其道，是以天地長久。惟人也集靈以生，資道而立，體天法道，調運陰陽以心腎，方合天地上下之位。用炁液比陰陽升降之儀，將一日效一年，使一時象一月，養命按法，下功依時，陰陽交合，不失其道，亦當與天地齊，其堅固而同得長久矣。執者，持也。觀天持法，依令而行，萬事皆畢。故曰：觀天之道，執天之行，盡矣。赤松子頌曰：天道无言運四時，雲行雨施物咸資。洞觀玄象依天令，體此修真合聖機。劉海蟾《亭前柳》云：天道乾元，覆廕无偏，列宿瑩高懸。冬至陽生地，夏中液降于天。烏兔精華往復，迺行運虛璇。體道觀天，名照了四時八節，要精研。作用日為年。進火中宵子，有時添汞抽鉛，鍊就金丹大藥，方號神仙。
　　天有五賊，見之者昌。
　　赤松子曰：五賊者，五行也。在天為五星，在人為五藏。於眼為五色，於耳為五聲，以至鼻之五香，舌之五味，身之五觸，心之五毒，皆曰五賊。賊者，害也。此五行之炁，各懷生殺。順則吉，逆則凶。天時順則四序調和，安寧豐泰。逆則兵飢、水旱、蝗疫為灾。人有五賊，只在于心。心正則柔和慈善真清，行之則吉；心亂則剛戾狠疾婬濁，行之則凶。見者，覺也。覺了明悟，則身心康寧。故曰：天有五賊，見之者昌。劉海蟾頌曰：五賊縱橫遍萬方，木金水火及中央。剪除戎馬妖氛息，見之天下永寧昌。崔明公《蘇幕遮》云：五賊機，无形影，苦惱蒼生，遞代相吞併。一藏虧時一藏勝，憊壞形軀，只為陰多盛。脾旺時，當補腎，貪欲无明、欺妬都除泯。照見皆空亡五蘊，性命延昌，堅久如天永。
　　五賊在心，施行於天。
　　子房曰：五賊謂賊命、賊物、賊功、賊時、賊神是也。此五賊在心，杳无形進。覺而悟之，名為照了自然。神定炁和，无諸滯礙，施行法象，與天同然。
　　宇宙在乎手，萬化生乎身。
　　劉海蟾曰：先觀天道，次明五賊，作用施行，契合天命。雖宇宙之大，不離掌握；萬化雖眾，亦生乎身。呂真人頌曰：心鏡澄清瑩且明，施行功業契天星。剛柔宇宙存乎掌，萬化生成只在身。施真人《卜算子》云：心鏡澄澄瑩，五賊皆除泯。天道行時即使行，保命也如天永。宇宙乾坤柄，掌握文明定。萬化生成只在身，抱一功神聖。
　　天性，人也。人心，機也。立天之道，以定人也。
　　崔明公曰：天性人心，本乎一也。天道虛无，湛然人心。本源同此，經以天性，喻於人心，指使人心，合於天機也。立天之道者，陰陽也。立人之道者，仁義也。仁義忠信，樂善不倦，是謂天爵。先修天爵以積其行，次體天道以累其功。功之至妙，无若抱一也。子房曰：經言天性，人也；人心，機也。而不曰人心天也者，蓋明萬物皆出於機，皆入於機也。許真人頌曰：皇天本性化生人，天性人心一體靈。善行果圓功滿足，南宮標列是仙名。葛仙翁《西江月》云：大道无形无相，生天生地生人。人心天性體同靈，恬淡无為真本。上士體天行道，道成豈懼朝昏。善功圓滿吉祥臻，七祖超騰妙境。
　　天發殺機，龍蛇起陸。人發殺機，天地反覆。
　　子房曰：天道生殺者，皆合其機，非妄動也。殺謂以陽隨陰，機謂適時而變。如春分之時，四陽發生，二陰衰弱，即天道宣行號令，雷乃發聲，聲震徹重泉，驚甦萬物，使一切龍蛇墊藏之類，皆起於陸，此則天發殺機也。愚人不知天道，恣發狂機，貪利干名，傾人害物，則天道報應，灾殃禍亂及於身，是謂天地反覆也。劉海蟾曰：自天性，人也，至以定人也，道之常也；自天發殺機，至天地反覆，道之變也。常者所以守剛柔而立；變者所以運陰陽而適時也。施真人頌曰；雷聲兢就動天威，驚墊龍蛇萬物齊。此是玄機真造化，能明此道合希夷。許真人頌曰：人發狂機禍立生，傾危都為虐生靈。悲思喪國亡家者，金谷章華尚未醒。呂真人《臨江仙》云：晷運推移從復，卦四陽令屆春分。天威鼓物以雷霆。龍蛇皆起陸，藏墊盡甦驚。下士豈知天道意，狂謀利祿營營。坑人損物害生靈。餘殃不可追，顛覆自危傾。
　　天人合發，萬變定基。
　　許真人曰：天得一以清，人得一以生。天人用機，造化无異。故曰：天人合發，即合道機。與天相契，則萬種塵緣皆息於心。故曰：萬變定基也。
　　性有巧拙，可以伏藏。
　　曹道冲曰：大巧莫巧於造化，而莫知所為，豈不似拙？經曰：性有巧拙，可以伏藏。《老子》曰：大巧若拙。與此義同。施真人曰：惟聖人發機，合於天道，自然萬變息於心基。是以窮理盡性，與道合真。故曰：方而不割，廉而不劌；直而不肆，光而不耀；无譽无訾，无是无非；一龍一蛇，與時俱化；一上一下，以和為量。行於萬物之上，遊於道德之鄉，故可得而累耶？蓋歸根復命之源也。故性有巧拙，可以伏藏也。鍾離真人頌曰：天人合發定心基，復命歸根盡性時。隱迹韜光修道德，伏藏元火守柔雌。呂真人《望江南》云：天道密，造化四時行。或躍在淵當卯月，括囊无咎應秋分。曆象甚分明。人體此，合發契天星。日用卦爻明刻漏，萬緣不染息心神。功滿赴蓬瀛。
　　九竅之邪，在乎三要，可以動靜。
　　葛仙翁曰：三要者，眼、耳、口也。動靜不失其時，其道光明。故曰：非禮勿視，非禮勿聽，非禮勿言也。《五千言》云：五色令人目盲，五聲令人耳聾，五味令人口爽。夫視聽，言人之先也。故在九竅之中，惟三要焉。此三者，可以養人，可以害人。養人者原於靜，害人者域於動故也。蓋動者人之為，靜者天之質。人為之謂偽，天質之謂真。張子房頌曰：九竅邪風觸正神，三關牢閉得全真。澄心遣慾求玄理，得悟慇懃莫住程。葛仙黃《漁家傲》云：妙理玄玄玄復奧，聖人制法垂言教。體道觀天為照了。明三要，聞邪勿遣相侵惱。塞兌關扃修內寶，色聲五味都志了。視聽言皆合聖道，除機巧，隨時動止方知好。
　　火生於木，禍發必尅。姦生於國，時動必潰。知之修鍊，謂之聖人。
　　施真人曰：上文說九邪、三要、動靜之宜，切令戒，恐未能窮理盡性，故再舉火木姦國之喻，令慇懃修鍊也。夫性之有情，如木中有火，出於性而賊性，火生於木而害木，惟聖人者，達性命之源，明天人之道，外能鍊形，內能修性。鍊形所以音精，修性所以養神，故道之真足以治身緒餘，足以治國家土直，足以治天下。是以修之身，其德乃真；修之家，其德乃裕；修之天下，其德乃長；修之國，其德乃普。自中以及外，自近以及遠，修是玄風，无所不至矣。故曰：知之修鍊，謂之聖人者也。曹真人頌曰：木為真性火為情，慾火炎時礙性真。惟有聖人修鍊得，國无顛險木无焚。許真人頌曰：軒黃成道日，說破度迷津。國木如真性，姦火喻邪情。情亡姦火滅，性慧欲情薨。君心修鍊正，身安國泰寧。葛仙翁《滿庭芳》：心動神疲，情澄性適，妙門開啟玄關。火生於木，灾發慎瓚研。水蓄冰而礙水，田存棘、也妨田玄。元教閑，邪正幻安，樂自逍然觀。天明，五蘊知之修鍊去，世何難遣。群魔消盡，復本還源，補兌成乾。事畢妙、因果周圓。尋真悟，三千行滿丹就去超凡。
　　黃帝陰符經集解卷上竟
　　黃帝陰符經集解卷中
　　富國安民演法章
　　鍾離真人曰：富者，足備之稱；安者，康寧之義。身如家國，心比父君。君正則天下普安，心靜則萬神皆裕。一身之中，靈備萬物，精炁血脉，臟腑魂魄，皮膚毛髮，比同兆民。君主无事則民庶均安，知足忘貪，則是名真富。故《道德經》云：知足者富。又云：愛民治國，能无為乎？又曰：為无為，則无不治矣。又曰：我无為而民自化，我好靜而民自正，我无欲而民自朴，我无事而民自富。此乃安民富國之法旨也。
　　張子房頌曰；高上玄都號玉京，壺中天地寶无垠。逍然知足為天富，政治民淳國泰寧。施真人《玉堂春》云：閬苑蓬瀛，華胥諸妙境，玉堂金馬寶城，華郡兆庶安寧。達此玄風祇在身。身比邦家心如君。父敬心正无邪。精神安靜，知足忘貪，斯名真富盛，可謂壺中別有春。
　　天生天殺，道之理也。
　　赤松子曰：天之生殺，皆合道機，非妄動也。蓋天地之專精為陰陽，陰陽襲精為四時，之散精為萬物。天有五行之炁，隨時應令，逐序遷移。春夏以陽和之炁生養萬物，秋冬以陰寒之炁肅殺萬物，此皆自然之理、至公之道。故云：天生天殺，道之理也。
　　天地，萬物之盜；萬物，人之盜；人，萬物之盜。三盜既宜，三才既安。
　　劉海蟾曰：與萬物之生成，盜萬物以衰謝，萬物與人之服御，盜人以驕淫；人與萬物之工器，盜萬物以毀敗。許真人曰：萬物盜天地而生成，不知天地反盜萬物而衰老；人盜萬物以資財而充富貴，不知萬物反盜人以勞役而致禍患。葛真人曰：有盜不可非道而盜也。上文三義，更相為盜，自然之理。人能窮理悟真，合道而盜，順其宜而宜，乖其理則凶。是以三盜各得其宜，三才悉安其任也。
　　故曰：食其時，百骸理。動其機，萬化安。
　　施真人曰：故曰者，相續之義。先明天地生殺之理，次知三盜合道之機，三盜悉合其宜，三才各安其任，然後食時骸理，動機化安也。曹道冲曰：凡理性命必先飲食，五穀、五果、五味、皆須調候得所，量體而進，熟則益人，生則傷臟，此乃食之理。故使飲食不失其時，滋味不乖其節，只令中道不可越常，如此，則百骸俱理，五臟安和，无諸疾病，壽數永長。故曰：食其時，百骸理也。張子房曰：凡物色惡者，非炁之正；臭惡者，非炁之和；烹飪失節者，非水火之既濟；不時而成者，非生炁之具全。聖人於此四者，特有不食之戒，是以《內經》言：食飲有節，起居有常，不妄作勞，是謂知道。故君子飲天和以潤神，食地德以滋形也。崔明公曰：《道經》云：眾人皆有，以我獨頑且鄙，我獨異於人而貴求食於母。此者食時之深旨也。食其時，百骸理，人道之用也。動其機，萬化安，天道之體也。張子房頌曰：三盜相因遞代偷，食時骸理炁和流。金砂五內如風雨，不礙皇家作貴侯。鍾離真人《滿路花》云：人人皆有道，迷者不知源。天生天殺理，妙中玄樞星斗，晷運逐時遷。澄心忘愛慾，順序調神，慧通覺性靈圓。既三才三盜宜安，富國豈為難。食時骸固理鍊丹田。无妨市井，不礙作朝官。綿綿胎息，炁養嬰兄，任從烏兔往然。
　　人知其神而神，不知不神而所以神。
　　崔明公曰：專用聰明則事不成，專用晦昧則事皆悖。一明一晦，是謂陰陽。一陰一陽，道之理也。呂真人曰：眾人以聲色威顯為神，聖人以杳杳虛寂為道。道者，神也。人但遇雷電之威、風雨之猛，心生畏警而謂神，不知此天地萬物皆自希夷虛寂中來，是不神而所以神也。鍾離曰：神者，妙而无方，陰陽不測之謂也。但知萬物從陰陽而生長，殊不知陰陽自不神而生焉。不神者，至道也。虛寂者，无為也。故曰不神。此不神之中能生陰陽、日月、三才、萬物，是不神而所以神也。
　　子房曰：道常无為而无不為，以其无為，是名正道。是以杳杳冥冥，其中有精；恍恍惚惚，其中有物。此乃至道。不神之中而有至神之理。子房頌曰：人盡知神故使神，神離飛散似風雲。不神自化留年樂，方知大道復歸根。赤松子《小重山》云：壤壤垓垓利與名，竭聰傾智力漫營營。搖精損炁敗元神，形神善，財命兩誰親。大道坦然平，无為為妙用，用為昏。查冥之內隱神精，除玄覽，方始見圓明。
　　日月有數，大小有定。聖功生焉，神明出焉。
　　鍾離曰：日月，陰陽之精華，六合之中，為至尊也。積日為月，積月為歲，行歷周天，各有度數；昃進退，亦有大小。此則日月有數，大小有定也。呂真人曰：日月相推而明生，寒暑相推而歲成。有溫凉寒暑、春夏秋冬，則天地長養。萬物皆因此道造化生成，豈不為聖功神明乎？許真人曰：凡胎卵濕化金石草木、天地萬物生育之理，皆從无入有，功乃顯著。世間萬物皆稟此聖功而生。故大與小咸有定分，不相逾越，則大不輕小，小不羨大，是以鵬鷃各自逍遙，不相健羨也。劉海蟾曰：見乃謂之象，形乃謂之器。以象言者，日月也；以形言者，大小也。有象然後有數，故曰日月相數；有形然後有位，故曰大小有定。人為三才之靈，法陰陽升降之宜，則日月運行之數聖功滿足，神登太虛，修證在人，高卑隨行者也。曹真人頌曰：日月升沉數，乾坤變易爻。聖功神自去，大小悉安巢。韓信甘超胯，陶潛愧折腰。浮華與清淡，鵬鷃各逍遙。張子房頌曰：長天日月數難藏、坤嶺初交始見光。造化只憑弦望得，神功功積鎮茫茫。施真人《滿庭芳》云：真汞真砂天庭至寶，事須著意存收。五行全處，嬰姹兩綢繆。數倚三天二地，陰陽會，九六同舟。精華媾，溫溫鼎器，无漏理深幽。剛柔，分卦象，調媒火侯，方便連留。待聖功功畢，國富民優。變易離虛坎滿，純陽就、則有歸頭。神明出，高卑有定，隨行列仙儔。
　　其盜機也，天下莫能見，莫能知。君子得之固躬，小人得之輕命。
　　許真人曰：此重舉上文三盜之義。凡盜必合其道，不可非道而盜也。天有時，地有利，吾乘天地之時利，山澤之產育以生吾，木植吾家，如作田之類，孰不為盜耶？然如是也，人皆不知盜機之理。君子小人志炁不同，君子得之委分固躬，小人得之強謀輕命。劉海蟾曰：君子知至道之中包含萬善，所求以和，所習以善，凡所運動皆設善機，與道合契，乃至精思守一，竊其微妙以資其性，或盜神水華池、玉英金液以政神仙。賢人君子知此妙道之機，故曰：君子得之固躬。小人即窺弄其機，乃輕其命，恒習惡行，恒蓄巧機，但務營求金帛，不念艱辛。或修學武藝，豈辭疲倦？飾情巧智以求生於浮華之機，所以煩兵毒武則軍旅敗亡，望貴攀高則榮消辱至，或貪婪損己，或財色禍生。雖然，最得榮華，不免其咎患。蓋為不知妙道之機，以至於此。故曰：小人得之輕命也。葛仙翁曰：至道无形，故天下莫能見，妙機无數，故天下莫能知理於賢人，故君子得之固躬。亂於不肖，故小人得之輕命。葛仙翁頌曰；賢人窮理合虛无，得悟乾坤造化爐。下士只争名與利，郊原丘塚是前途。呂真人《行香子》云：妙道玄微，達者人希，任聰明、難見難知。杳冥公主，恍惚容儀。隱真精，藏物象，號天機。大人窮理，祕守三奇，下愚夫逐景昏迷。貪婪財色，舉動非為。喪精神輕，性命可，來癡施。真人《訴衷情》云：大人君子性和平，不與物為争。唯有下愚无識，蝸角競虛名。虛妙理，載真經，富安民。杳冥公主，恍惚深藏，悟者仙成。
　　黃帝陰符經集解卷中竟
　　黃帝陰符經集解卷下
　　赤松子、子房真人張良、太極左仙、翁葛玄、西山真人許遜、正陽真人鍾離權、純陽真人呂嚴、華陽真人、施肩吾、至一真人崔明公、海蟾真人劉玄英、清虛真人曹道沖。
　　強兵戰勝演術章
　　鍾離真人曰：強者，康健之稱；兵者，禦戎之器。《德經》曰：益生曰祥，心使炁曰強。《易》曰：天行健，君子以自強不息。言體天德純陽之道，統御群生，以心為主，以炁為兵，君主无為，无不治矣，此乃清靜无為之道。以道降魔，罔有不克。故曰：強兵戰勝。呂真人曰：聖人立法，本要除邪治亂，理國安民，豈在施籌運略，講武興師，驅役生靈，殺害性命，招兇積孽，禍殃子孫？且如孫、吴、韓、白用陰毒之機，鬼賊見解，白骨丘山，血流河海，致使群生長撓，帝王多憂，豈為功臣大略乎？故《五千言》曰：以智治國國之賊，不以智治國國之福。又曰：夫佳兵者不祥之器。是以《陰符》列為下篇。施真人頌曰：善行无迹號強兵，禦寇除戎即是兵。對境忘心呼戰勝，如斯修治國安榮？曹真人《青霄樂》云：心為君將諿為兵，慈作旌旗慧作營。戒鼓定籌仁義甲，儉恭糧草德安寧。溫良謙慎乘車馬，忠信清廉號令行。孝梯善和排列陣，魔軍一擊便歸盟。
　　瞽者善聽，聾者善視。絕利一源，用師十倍；三反晝夜，用師萬倍。
　　崔明公曰：瞽聽聾視，緣專一也，是以稱善。但能專一精誠，舉事用機，十全利益。就中更能三思反覆，經晝歷夜，又比常情利益萬倍。赤松子曰：師，心也。凡百舉止皆起於心，心神精一，罔有不遂。海蟾子頌曰：瞽聽聾觀必至誠，一源絕利聖人情。用時晝夜明三反，精血相交藥自成。曹真人《蘇幕遮》云：瞽袪明，聾滅聽，絕利行師，十倍通神聖。萬法不離方寸，謹守天和，即此為修真。但虛心，神必靜，虛靜之中、道炁來歸正。三反明時先務本，精血相交，丹藥憑鉛汞。
　　心生於物，死於物，機在目。
　　張子房曰：生死之機在於物，成敗之機見於目。許真人曰：道德之士，心不妄生，機不妄動；下愚之徒，貪婪萬物欲資於身，反被萬物所盜而傷正性，是心生於物，死於物也。葛仙翁曰：知足不辱，知止不殆，可以長久。愚人動生妄心，加於萬物，皆因目睹而心生，故曰機在目也。赤松子曰：機在目者，令人戒慎其目勿妄視也。故《太上》曰：不見可欲，使心不亂是也。張子房頌曰：心生萬物景牽纏，富貴貪求孽火煎。心主杳冥神不散，自然道體合先天。崔明公《臨江仙》云：心起心生因物景，忘機景物皆泯。經云塞兌閉其門。聖人言句妙，達者自延齡。吾家玄道知之者，貴家安國修身。帖然烹鍊守神精。悟來機在目，心目兩俱明。
　　天之无恩而大恩生。
　　張子房曰：天無心而恩於萬物，萬物有心而歸恩於天。故《五千言》曰：天地不仁，以萬物為芻狗；聖人不仁，以百姓為芻狗。為施而不責其報，生而不有其功。許真人曰：於无心是謂无恩，惟清靜者物不能欺，則曰天恩生矣。張子房頌曰：天炁无恩不化生，三田留得變瓊珍。陰陽醞造升天藥，此是無恩生大恩。葛仙黃《西江月》云：自己天真饉守，無心即是无恩。順行陶鑄結為形，返本還源是本。在欲无恩不化，三田變作瓊珍。無恩何以大恩生，一粒金丹壽永。
　　迅雷烈風，莫不蠢然。
　　張子房曰：迅雷烈風，威遠而懼邇，萬物莫不蠢然而畏之。天本不威物而自懼，而歸天下一如聖人。行賞也，无恩而有功；行罰也，无威而有罪。賞罰自立於上，威恩自行於下也。許真人曰：洊雷震，君子以恐懼修省；隨風巽，君子以申命行事。施真人曰：至如軍旅，若能如此上威下懼，必能定亂除邪。故曰：下有強兵戰勝之術。赤松子頌曰：風雷鼓動應時行，造化争馳萬物生。兵令信行依法則，剪除兇暴得安寧。曹真人《白鶴子》云：時假風為馭，全憑雷作輪。宣揚天號令，壯觀兩精神。震徹重泉脉，驚回萬谷春。何當用威武，一技靜邊塵。
　　至樂性餘，至靜則廉。
　　張子房曰：機在目。赤松子曰：性，陰也。樂則奢餘而陰盛，靜則正廉而神清。葛仙翁曰：夫聖人者，不淫於至樂而愛於至靜。能棲神於靜樂之間者，謂之守中。夫如是，則勢利不能誘，聲色不能蕩，辯士不能說，智者不能動，勇者不能懼。見福於重關之外，慮患於冥冥之內，天且不違，而况於兵之詭道哉？施真人頌曰：至樂无如至靜心，不沾塵垢去奢淫。功成行滿金丹畢，方表《陰符》 旨趣深。呂真人《蘇幕遮》云：守虛柔，安正性，養育陽魂，却在心源靜。浩炁冲和神必聖，以道除邪，萬景皆消泯。此兵行，陰魄殞，法陣慈幢、往吉來還勝。不比凡情用機倖，引孽招冤枉把生靈損。
　　天之至私，用之至公。
　　張子房曰：天地氤氳，是至私也；萬物化生，是至公也。呂真人曰：天下有，始以為天下母，是至私也；既得其母，以知其子，既知其子，復守其母，是至公也。赤松子曰：天地生成萬物，萬物負陰，至私也；而抱陽，至公也。明公私之道者，其知神之所為也。鍾離真人頌曰：天地氤氳象至私，生而不有至公時。用之至公用南北，使之神聖使東西。呂真人《望江南》云：通大道，天地悉皆通。有用用中无作用，无功功裏有神功。升降永无窮。玄與牝，造化合真空。天地合時甘露降，法機幽顯若私公。還返是朝宗。
　　禽之制在炁。
　　曹真人曰：虛化神，神化炁。炁強者制物，而弱者制於物，故曰：禽之制在炁也。許真人曰：禽鳥尚能乘制清虛之炁，心動翅鼓，翱翔於雲霄之間，上下盡中於己，况人為最靈而不修乎？若能善用天機道德之炁，固躬保命以致長生，而非難矣。施真人曰：炁者，生之元也。善攝生養炁者，雖至強之兕虎，至堅利之甲兵，吾足以勝之，而况於至物乎？海蟾子頌曰：禽制先須伏虎龍，自然萬物總依從。先生訣與通靈術，攢捉陰陽掌握中。崔明公《滿庭芳》云：魂魄東西，精神南北，此中別有玄玄，道无形迹分剖略微言。血是朱砂，汞寶精為物神水銀鉛。交加處中宮，匹配恩愛結因緣。崑山通碧海先煉。已返本還元，愚明珠、九曲絲蟻能穿。採得蟾宮兔髓，憑師匠、和合烏肝。當禽制，三千行滿，高步赴蓬山。
　　生者，死之根；死者，生之根。
　　曹真人曰：謀生者，先生而後死；習死者，先死而後生。
　　張子房曰：謀生者，景物牽纏，勞神役炁，貪求榮富，孽火焚燒，殃極禍踵，不死何俟？習死者，心冥冥兮無所知，神怡怡兮无所之，炁熙熙兮无所為。萬慮不能感，求死不可得，長生之門於斯可致。葛仙翁頌曰：生門死戶少人知，運用抽添在坎離。二八消時陽炁長，九三榮處定精微。崔明公《白鶴子》云：若覓神仙道，先當識本根。心生神必散，境滅慧還清。天地為爐鼎，陰陽作炭薪。鍊成无上藥，功滿去朝真。
　　恩生於害，害生於恩。
　　鍾離真人曰：恩者害之源，害者恩之流。呂真人曰：本因恩炁而生，不能慎守天真，漂浪愛河，流吹慾海，是恩中生害，害生於恩也。許真人頌曰：當時恩炁无本身生，非理施恩害却生。謹守慎終能若始，還丹修就鬼神驚。赤松子《臨江仙》云：夫歸深誠相春戀，常流認此為恩。誰知恩裏害還生。欲亡恩自滅，恩滅害无根。子嗣源因恩結，恩多反害身形。能修恩炁養成珍。三千功行畢，朝禮玉宸尊。
　　愚人以天地文理聖，我以時物文理哲。
　　張子房曰：天文者，日月星辰、雷雨風雲也。地文者，山海金石、草木鱗羽也。愚人見景星祥雲、清風甘露、醴泉嘉穀、麟鳳芝蘭，皆為喜悅；或睹日月薄蝕，四時乖序、彗星妖曀、水旱灾蝗、驟雨狂風、天昏地震，惕然畏懼，恐禍及身。觀此天地文，信以為教化、省慎，悛修。自凡之聖，故曰理聖。劉海蟾曰：軒轅氏製《陰符》將畢，先舉愚人用天地文理之成聖，然後自謙之曰：我以時物之文理之作哲，謂後其身而身先也。許真人曰：時物文者，人事也。言不必觀視天文玄象，但常以善道隨時應物，縱有灾怪出現不為害。赤松子曰：理於賢人，亂於不肖。體天法道，合節依時；以此理修革，凡有哲陰盡純陽，真道乃畢。鍾離真人頌曰：玄象高明示吉凶、愚迷悛理亦成功。但隨時物行真善，日月无窮道自通。呂真人《滿庭芳》云：大道昭然明休咎，吉凶懲警，凡夫悟來，悛省修慎即无虞。禍福惟人自召，觀世物、方顯榮枯。臨機應、常行德善，殃厄永消除。《陰符》然義簡文微旨密，提挈迷愚。放神光煒煒，照燭昏衢。抱一丹成，國富民安泰，神樂清虛。強兵勝，純陽鍊就，飛步入玄都。
　　黃帝陰符經集解卷下竟