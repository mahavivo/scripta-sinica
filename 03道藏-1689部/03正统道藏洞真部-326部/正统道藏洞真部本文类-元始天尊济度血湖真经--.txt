元始天尊濟度血湖真經
　　經名：元始天尊濟度血湖真經。撰人不詳，約出於宋元。假託元始天尊為太一救苦天尊等仙真說，拔度酆都北陰血湖地獄眾生罪魂之法。三卷。底本出處：《正統道藏》洞真部本文類。
　　元始天尊濟度血湖真經卷上
　　爾時，元始天尊在九清妙境三元寶宮、御劫仞臺中騫木林下，陞七寶妙座，與太上道君、太上老君、諸君丈人、諸天帝君、十方無極飛天神王、三界五帝大魔王，三界群仙一時同至，皆駕八景鸞輿，五色瓊輦，麟馭羽騎，鳳葆龍旅，遊空飛步，吟詠洞章，朝贊天尊，總校圖錄，拔度生死。時有諸天帝君、王妃、玉女、妙香天女等眾，嚴整衣冠，從容雅步，燒香散華作禮，端拱侍立，歌詠仙章。
　　是時，元始天尊、玉皇尊帝，放無量九色祥光，遍照遐邇，於諸光中化現百千萬億。三清上帝、玉皇天帝俱坐九龍百寶千葉瑞蓮妙座，復於光中化現無量百千萬億。妙行真人列班上侍至尊，復以祥光下照十方無極世界，上至圓羅，下及風泉，鐵圍內外，瑩然朗徹，俱同九色瑠璃水晶之光，三界一視，俱在目前。
　　是時，慈悲救苦諸大真人，乘斯祥光，上詣天闕，燒香散華，端簡長跪，上白天尊言：賤臣忝列仙真，職惟濟度，忽見東北方乃有鬱勃黑毒之氣，上衝天宮，盤結不散，其氣腥惡臭穢，大眾驚異。惟願天尊示以未聞，得悟罪根因緣所起，施大法藥，醫救沉淪，震大法音，開迪愚昧，注大法雨，灌沐身心，布大法雲，覆蔭群品，然大法炬，照燭幽昏，開大法門，級引萬類。如蒙慈愍，仰荷玄恩。
　　是時，天尊撫几高抗，空碧鍊真，凝神遐想，哀愍眾生，廣啟慈悲法門，敕命東極長樂世界大慈仁者、太一尋聲救苦天尊，開三元秘藏丹簡瓊樓，出示大行梵炁三元金書，救度真文，遷拔之格，告命青玄救生拔死靈官、符吏億萬萬眾，下往幽途，尋聲救拔受度魂儀上生天堂。　　
　　是時，天尊又曰：三洞眾經，萬天寶梵結空為篆，聚炁成文，彌綸空洞之中，羅絡虛玄之表，具有成典，亘越古今。夫萬物吾生，萬靈吾化，良由下界眾生，本身自昧，遭苦遭厄，吾須救之，重為眾生顯說因緣，從劫捨身受身，受身不忠不孝，不仁不義，不慈不敬，不讓不謙，傲忽正真，輕慢大道，訾毀經典，誹謗善良，害物傷生，貪婪無厭，七情六慾，三業十纏，營造罪根，結諸惡業，自作自受，猶響應聲。終劫說之，亦難窮盡。略舉其要：夫人之稟生，同資一氣，及乎誕育，命係三元，壽夭吉凶，富貴貧賤，種種罪福，善德生死，各逐宿命根元，悉有報應，隨其業力，永不差移。凡有下界眾生男子女人，在世之時，或遭王法，橫惡所加，兵刑刎戮，牢獄枷鎖，癰疽癤毒，膿血淋漓，人所棄擲，求生不得，求死不得，憂惱自煎，無由解脫，罪業愈重，復墮血湖，永無出期，以為果報，皆由眾生妄想貪著，不識正真，執繫是非，積諸罪業，任心運意，何莫非愆，不睹慈光，無由曉悟。況之降衷，稟五行之秀，為萬物之靈，得生男子，驚天駭地，貴亦難勝，只缘貪婪愛慾，迷失本真，一念既差，降生女質，五濁形漏，匹配夫妻，陰陽結聚，以為胎孕，冤家債主，互相償報。是故生產有諸厄難，或月水流行，洗浣汙衣，或育男女，血汙地神，汙水傾注溪河池井，世人不知不覺汲水飲食，供獻神明，冒觸三光。或誤服毒藥，損子墮胎，或男女數多，故行溺死，冤仇報對，魔鬼相攻。或致子死腹中，母亡產後，或母子俱亡，至傷性命。或遭刑戮，兵解難逃。或疾染惡鬼，橫傷非命，死入酆都血湖地獄，備受諸苦，由積血以成湖，認幻缘而有獄。汝以弘願欲救斯苦，吾為演說真一不二法門，濟度厄難。
　　三洞大法諸天救拔梵炁隱語：
　　觀覺鬱繿，太明紫靈。九神度魂，開闢玉真。阿奕煒煒，飛天流音。
　　輪景帝常，都靈頤臻。豁落大有，慶雲啟靈。七耀輝魔，恬懀敷榮。
　　虛無上首，天紀彌宸。四吁育象，濯曜騰精。煥赫洞陽，浮景玉堂。
　　七靈謠歌，世元紫堂。羅英散景，耀明玉房。八景總獸，韶炁攝精。
　　九都騫鬱，飛生上靈。宿羅靜境，馥育空輪。灌沃黃華，霐運玄明。
　　神宜開廓，延宛昇庭。大猷浮景，真定化元。蜓宛素眇，玉梁澄煙。
　　蕭峙結隅，景羅七纏。秀盤玉府，流輝九玄。寂然虛邈，飛華拂軿。
　　晨濫錄籍，太漠由延。阿丘九度，六龍儛轅。蓊靄浮羅，紫精馥淵。
　　溟涬太育，九機化乾。覆形厚德，元河淪精。育英明陀，景晨眇雲。
　　大仞總監，秀樂禁天。紫虛陀立，劫量交前。碧霞損梵，眇眇遊元。
　　六變運量，馘絕惡愆。恢冠玄漠，萬度成仙。
　　是時，諸天大聖、妙行真人、三界十方無鞅真宰，雲集元始座下，聞聽法音，開悟正性，各各作禮信受奉行。
　　元始天尊濟度血湖真經卷上竟
　　元始天尊濟度血湖真經卷中
　　爾時，元始天尊懸坐空浮五色獅子之座，玉童玉女，萬億天真，羅列侍衛。而告妙行諸仙真人曰：東北方壬癸之地，有大荒溟渤，海水腥穢，無邊莫測，中有大山，上參碧落，下入風泉，名曰北陰酆都羅山。周迴萬里，是陰氣之主，九地樞機焉。分列諸獄，考罰世人罪惡，及飛禽走獸、胎卵濕化、鱗甲羽毛、動植飛濳，咸皆隸焉。中有一獄，在北陰大海之底，名曰血湖，硤石大小鐵圍，無間溟泠，地獄又分四子獄：曰血池、血盆、血山、血海。四獄相通，有神主之號，曰血湖大神，在於無極水底，水流其上，臭氣衝天。凡世間產死血屍女人，皆是宿世母子仇讎，冤家纏害，乃至今生一一還報，寂寂於冥夜之中，號號於黑暗之下，渾身血汙，臭穢觸天，金槌鐵杖，亂考無數，飢餐猛火，渴飲血池，萬死萬生，不捨晝夜，常居黑暗，不睹光明，雖遇符簡善功，罪過小减，不能出離，雖得出離，化生異類，子須有神力，不能救拔。此東方長樂世界，有大慈仁者太一救苦天尊，昔在劫初，發弘誓願，化身如恒河沙數，物隨聲應，在天呼為太一福神，在世呼為大慈仁者，在地獄呼為日耀帝君，在外道攝邪呼為獅子明王，在水府呼為洞淵帝君，汝是吾之炁，吾是汝之根，汝知吾知。此是九陽之精，甚靈甚靈，或居天宮，或降人間，或居地獄，或攝群邪，或為仙童玉女，或為帝君聖人，或為天尊道士、或為皇人老君，或為天醫功曹，神通無量，功行無窮，尋聲救苦，應物隨機。汝等可舉聲唱太一之名，使仙官齊詠，自然應化現身。於是諸仙真人齊聲稱詠太一救苦天尊之名，想見天尊乘五色祥雲、九頭獅子，放百寶瑞光，浮空而至元始會下，稽首作禮，遵稟受戒。
　　於是，元始天尊曰：吾觀慾界眾生女人，造種種罪業，身墮血湖受苦沉淪，動經億劫，永無出期。吾今開琅函寶藏，出金籙赦文，卿可齎往下方，宣告三界十方、三官九署、十二河源、九幽血湖地獄，赦拔罪魂，得辭長夜，睹見光明。於是太一救苦天尊，大慈大悲普濟普度，時有慈悲救苦真人、大慈大惠真人、太一八十一神、天丁力士、青玄功曹、黃線童子、玉女神王，擁從法駕。天尊放百億瑞光，左手擎瑠璃寶瓶，右手執空青羽枝，乘九頭獅子金蓮翠葉之座，乘空而去，敕韶九鳳破穢大神、洗浣大神、無義斷恩大神、正精火目大神、震雷鼓目大神、全形復體大神、解冤釋對大神，清蕩血湖，破除厭穢，告下元始符命，元皇曲赦救度產死罪魂，時刻昇遷。是時酆都北帝及諸鬼官、牛頭獄卒、威斂神王、三界大魔、九億鬼王、血湖大神，咸遵勅命，赦拔罪魂，九幽黑簿，一時焚燼，血湖清蕩，化為寶池，金槌鐵杖，變成蓮華，飲血食穢，化為甘露。一切罪魂，須悟本真，乘光超度，皆得生天，地獄冥官，皆發善念，同乘惠力，證道成真。而獻頌曰：
　　稽首虛無無上道，慈悲救苦大慈尊。
　　神光百億照中昏，遍覆慈雲濡法雨。
　　硤石溟泠無間獄，血湖血海血池盆。
　　玉籙大赦諸罪魂，解脫沉淪萬劫苦。
　　鍊形度命失陵府，悟道登真眾妙門。
　　巍巍功德難思議，永為眾生作慈父。
　　是時，慈悲救苦諸大真人，依稟聖言，宣通命令，開明長夜，救拔幽途，凡沐慈恩，同超極樂。
　　元始天尊濟度血湖真經卷中竟
　　元始天尊濟度血湖真經卷下
　　爾時，元始天尊告諸大聖妙行真人同#1：下界眾生，五濁色身，不識因緣罪福，貪著淫慾，或為女身，生育男女，橫遭厄難，或生異疾，夭喪天年，展轉輪迴，不自知覺。告諸眾生，能發善心，恭敬三寶，不殺不害，不嫉不妬，不淫不盜，不貪不慾，不憎不女自，奉戒冥心，能持是經功德，即有十天善神、護法神王、九天衛房聖母、監生大神、與無量天真大聖，俱來衛護。
　　天尊言：道生一，一生二，二生三，三生萬物，負陰抱陽，恍恍惚惚，其中有物。其中有物，其名不去，萬物歸之終不為大，視之不足見，聽之不足聞，用之不足既矣。眾等聞說是經，各各會道觀心，怡神默悟。是時太一救苦天尊、諸天上帝、慈悲救苦諸大真人，承元始之威光，頒宣三元符命，普告北陰世界，九幽長夜，無間溟泠，硤石血湖諸大地獄之中，救領眾生，咸得超渡。
　　天尊復告眾真曰：吾今演說，即是《靈寶昇玄濟度血湖真經》，昔祕紫微上宮三天奧藏，盟真有禁，四萬劫一傳，今當劫運告終，大法宜形，斯可下傳人間，流通轉誦，其有男女若能如法修行，利益人天，獲福 無量。於是重宣三元祕梵天寶靈書：
　　一炁成真，二儀運虛。五靈續絕，七曜扶衰。旋綱躡空，飛步雲宮。胚胎有始，億劫無終。金城孕質，玉洞凝神。真氣內養，以成真人。上入太虛，下通幽泉。雲宮寳室，中有真魂。出入福鄉，周旋生門。咀嚼靈芝，灌漱金泉。甘露川流，懸澍丹田。紫霞朝映，三炁凝煙。瓊室化仙，安座金蓮。真儀掩日，塵劫為年。
　　爾時，天尊重告諸仙真人曰：人生幾何，易生易滅，如彼石火，不得長久，如彼浮漚，豈能堅固。生老病死，日夜相侵，變滅不常，須臾散壞，宜爾忘乎目，則光溢無極，泯乎耳，則心識常淵，兩機俱忘，淳淳全全，合乎大方，溟溟涬涬，合乎無倫，我之所維，與天地共為長久。於是諸仙眾等聞天尊演說度人津梁，功德不可思議，各各稽首禮謝，信受奉行。
　　元始天尊濟度血湖真經卷下竟
　　#1 『同』，當作『日』。