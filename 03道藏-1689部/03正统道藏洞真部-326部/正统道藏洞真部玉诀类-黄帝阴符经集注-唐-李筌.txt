黃帝陰符經集註
　　經名：黃帝陰符經集註。原題伊尹等七家註。約成書於唐代。一卷。底本出處：《正統道藏》洞真部玉訣類。另有《四庫全書》本、《漢魏叢書》本等。
　　黃帝陰符經註序
　　蜀相諸葛亮撰
　　所謂命者，性也。性能命通，故聖人尊之，以天命愚其人而智其聖。故曰天機張而不死，地機弛而不生。觀乎《陰符》，造化在乎手，生死在乎人。故聖人藏之於心，所以陶甄天地，聚散天下而不見其跡者，天機也。故黃帝得之以登雲天，湯武得之以王天下，五霸得之以統諸侯。夫臣易而主難，不可以輕用。太公九十非不遇，蓋審其主焉。若使哲士執而用之，立石為主，刻木為君，亦可以享天下。夫臣盡其心而主反怖，有之不亦難乎？嗚呼，无賢君則義士自死而不仕，莫若散志巖石以養其命，待生於泰階。世人以夫子為不遇，以秦儀為得時，不然，志在立宇宙，安能馳心下走哉？文夫所恥。嗚呼，後世英哲審而用之，范蠡重而長，文種輕而亡，豈不為泄天機？天機泄者，沉三劫宜然。故聖人藏諸名山，傳之同好，隱之金匱，恐小人竊而弄之。
　　黃帝陰符經集註
　　伊尹、太公、范蠡、鬼谷子、諸葛亮、張良、李筌註
　　觀天之道，執天之行，盡矣。序首故天有五賊，見之者昌。
　　太公曰：其一賊命，其次賊物，其次賊時，其次賊功，其次賊神。賊命以一消，天下用之以味。賊物以一急，天下用之以利。賊時以一信，天下用之以反。賊功以一恩，天下用之以怨，賊神以一驗，天下用之以小大。鬼谷子曰：天之五賊，莫若賊神，此大而彼小，以小而取大，天地莫之能神，而沉於人乎？筌曰：黃帝得賊命之機，白日上昇；殷周得賊神之驗，以小滅大；管仲得賊時之信，九合諸侯；范蠡得賊物之急，而霸南越；張良得賊功之恩，而敗強楚。
　　五賊在乎心，施行乎天。宇宙在乎手，萬化生乎身。
　　太公曰：聖人謂之五賊，天下謂之五德。人食五味而生，食五味而死，无有怨而棄之者也。心之所味也亦然。鬼谷子曰：賊命可以長生不死，黃帝以少女精炁感之，時物亦然。且經冬之草，覆之而不死，露之即見傷，草木植性，尚猶如此，況人萬物之靈，其機則少女以時。廣成子曰：以為積火焚五毒，五毒即五味，五味盡，可以長生也。筌曰：人因五味而生，五味而死，五味各有所主，順之則相生，逆之則相勝，久之則積炁薰蒸，人腐五臟，殆至滅亡。代人所以不能終其天年者，以其生生之厚矣。是以至道淡然，胎息无味。神仙之術百數，其要在抱一守中；少女之術百數，其要在還精採炁；金丹之術百數，其要在神水華池；治國之術百數，其要清浄自化；用兵之術百數，其要在奇正權謀。此五事者，卷之，藏於心，隱於神；施之，彌於天，絡於地。宇宙瞬息，可在人之手；萬物榮枯，可生人之身；黃帝得之，先固三宮，後治萬國，鼎成而馭龍上昇於天也。
　　天性，人也。人心，機也。立天之道，以定人也。
　　亮曰：以為立天定人，其在於五賊。
　　天發殺機，龍蛇起陸。人發殺機，天地反覆。
　　范曰：昔伊尹佐殷，發天殺之機，克夏之命盡而事應之。故有東征西夷怨，南征北狄怨。太公曰；不耕，三年大旱；不鑒，十年地壞。殺人過萬，大風暴起。亮曰：按楚殺漢兵數萬，大風杳冥晝晦，有若天地反覆。
　　天人合發，萬變定基。
　　良曰：從此一信而萬信生，故為萬變定基矣。筌曰；大荒大亂，兵水旱蝗，是天殺機也。虞舜陶甄，夏禹拯骸，殷繫夏臺，周囚羑里，漢祖亭長，魏武乞丐，俱非王者之位，乘天殺之機也。起陸而帝，君子在野，小人在位，權臣擅威，百姓思亂，人殺機也。成湯放桀，周武伐紂，項籍斬羸嬰，魏廢劉協，是乘人殺之機也。覆貴為賤，反賤為貴，有若天地反覆，天人之機合發，成敗之理宜然。萬變千化，聖人因之而定基業也。
　　性有巧拙，可以伏藏。
　　良曰：聖人見其巧拙，彼此不利者，其計在心；彼此利者，聖哲英雄道焉。況用兵之務哉？筌曰：中慾不出謂之啟，外邪不入謂之閉。外閉內啟，是其機也。難知如陰，不動如山，巧拙之性，使人无間而得窺也。
　　九竅之邪，在乎三要，可以動靜。
　　太公曰：三要者，耳、目、口也。耳可鑿而塞，目可穿而眩，口可利而訥。興師動眾，萬夫莫議其奇。在三者，或可動或可靜之。筌曰；兩葉掩目，不見泰山；雙豆塞耳，不聞雷霆；一椒掠舌，不能立言；九竅皆邪，不足以察機變。其在三者，神、心、志也。機動未映，神以隨之；機兆將成，心以圖之；機發事行，志以斷之。其機動也，與陽同其波，五嶽不能鎮其隅，四瀆不能界其維；其機靜也，與陰同其德，智士不能運其榮，深聞不能竅其謀，天地不能奪其時，而況於人乎？
　　火生於木，禍發必尅。奸生於國，時動必潰。知之修鍊，謂之聖人。
　　筌曰：火生於木，火發而木焚。奸生於國，奸成而國滅。木中藏火，火始於无形。國中藏奸，奸始於无象。非至聖不能修身鍊行，使奸火之不發。夫國有无軍之兵，无灾之禍矣。以箕子逃而縛裘牧，商容囚而蹇叔哭。
　　天生天殺，道之理也。
　　良曰：機出乎心，如天之生，如天之殺，則生者自謂得其生，死者自謂得其死。
　　天地，萬物之盜；萬物，人之盜；人，萬物之盜。三盜既宜，三才既安。
　　鬼谷子曰：三盜者，彼此不覺知，但謂之神。明此三者，況車馬金帛，棄之，可以傾河填海，移山覆地，非命而動，然後應之。筌曰：天地與萬物生成，盜萬物以衰老。萬物與人之服御，盜人以驕奢。人與萬物之上器，盜萬物以毀敗，皆自然而往，三盜各得其宜，三才遞安其任。
　　故曰：食其時，百骸理。動其機，萬化安。
　　鬼谷子曰：不欲今後代人君，廣斂珍寶，委積金帛，若能棄之，雖傾河填海，未足難也。食者所以治百骸，失其時而生百病。動者所以安萬物，失其機而傷萬物。故曰時之至間，不容瞬息，先之則太過，後之則不及，是以賢者守時，不肖者守命也。
　　人知其神而神，不知其神所以神也。
　　筌曰：人皆有聖人之聖，不貴聖人之愚。既睹其聖，又察其愚。既睹其愚，復睹其聖、故《書》曰：專用聰明，則事不成，專用晦昧，則事皆勃。一明一晦，眾之所載。伊尹酒保，太公屠牛，管仲作革，百里奚賣粥，當衰亂之時，人皆謂之不神及乎逢成湯，遭文王，遇齊桓，值秦穆，道濟生靈，功格宇宙，人皆謂之至神。
　　日月有數，大小有定。聖功生焉，神明出焉。
　　鬼谷子曰：後代伏思之，則明天地不足貴，而況於人乎？筌曰：一歲一三百六十五日，日之有數，月次十一二，以積閏大小，餘分有定，皆稟精炁自有，不為聖功神明而生。聖功神明，亦稟精炁自有，不為日月而生。是故成不貴乎天地，敗不怨乎陰陽。
　　其盜機也，天下莫能知。君子得之固躬，小人得之輕命。
　　諸葛亮曰：天子太公，豈不賢於孫、吴、韓、白？所以君子小人異之。四子之勇，至於殺身，固不得其主而見殺矣。筌曰：季主凌夷，天下莫見凌夷之機，而莫能知凌夷之源。霸王開國之機，而莫能知開國之源。君子得其機，應天順人，乃固其躬。小人得其機，煩兵黷武，乃輕其命。《易》曰：君子見機而作，不俟終日。又曰，知機其神乎？機者易見而難知，見近知遠。
　　瞽者善聽，聾者善視。絕利一源，用師十倍；
　　三反晝夜，用師萬倍。
　　尹曰：思之精，所以盡其微。良曰：後代伏思之，耳目之利，絕其一源。筌曰：人之耳目，皆分於心，而竟於神。心分則機不精，神竟則機不微，是以師曠薰目而聰耳，離朱漆耳而明目、任一源之利，而反用師於心，舉事發機，十全成也。退思三反，經晝歷夜，思而後行。舉事發機，萬全成也。太公曰：目動而心應之，見可則行，見否則止。
　　心生於物，死於物，機在於目。
　　筌曰：為天下機者，莫近乎心目。心能發目，目能見機。秦始皇東遊會稽，項羽目見其機，心生於物，謂項良曰：彼可取而代之。晋師畢至於淮淝，符堅目見其機，心死於物，謂符融曰：彼勍敵也，胡為少耶？則知生死之心在乎物，成敗之機見於目焉。
　　天之无恩而大恩生。迅雷烈風，莫不蠢然。
　　良曰：熙熙哉。太公曰：誡懼致福。筌曰：天心无恩，萬物有心，歸恩於天。老子曰：天地不仁，以萬物為芻狗。聖人不仁，以百姓為芻狗。是以施而不求其報，生而不有其功。及至迅雷烈風，威遠而懼邇。萬物蠢然而懷懼，天无威而懼萬物，萬物有懼而歸威於天。聖人行賞也，无恩於有功。行伐也，无威於有罪。故賞罰自立於上，威恩自行於下也。
　　至樂性餘，至靜性廉。
　　良曰：夫機在於是也。筌曰：樂則奢餘，靜則貞康。性餘則神濁，性亷則神清。神者智之泉，神清則智明。智者心之府，智公則心平。人莫鑒於流水，而鑒於澄水，以其清且平。神清意平，乃能形物之情。夫聖人者，不淫於至樂，不安於至靜，能棲神淨樂之間，謂之守中。如此，施利不能誘，聲色不能蕩，辯士不能說，智者不能動，勇者不能懼。見禍於重開之外，慮患於杳冥之內，天且不違，而況於兵之詭道者哉。
　　天之至私，
　　尹曰：治極微。
　　用之至公。
　　良曰：其機善，雖不令天下而行之。天下所不能知，天下所不能違。筌曰：天道曲成萬物而不遺。椿菌鵬鷃，臣細脩短，各得其所，至私也。雲行雨施，雷電霜霓，生殺之均，至公也。聖人則天法地，養萬民，察勞苦，至私也。行正令，施法象，至公也。孫武曰：視卒如愛子，可以俱死。視卒如嬰兒，可與之赴深溪。愛而不能令，譬若驕子，是故令之以文，齊之以武。
　　禽之制在炁。
　　太公曰：豈以小大而相制哉？尹曰：炁者天之機。筌曰；玄龜食蟒，鸇隼擊鵠。黃腰啖虎，飛鼠斷猿，蜍蛭嚌魚，狼犿嚙鶴。餘甘柔金，河車服之无窮化玉，雄黃變鐵，有不灰之木，浮水之石。夫禽獸木石得其炁，尚能以小制大，況英雄得其炁，而不能淨寰海而御宇宙也？
　　生者，死之根；死者，生之根。恩生於害，害生於恩。
　　太公曰：損己者物愛之，厚己者物薄之。筌曰：謀生者，必先死而後生。習死者，必先生而後死。鶡冠子曰：不死不生，不斷不成。孫武曰：投之死地而後生，致之亡地而後存。吴起曰：兵戰之場，立屍之地，必死則生，幸生則死。恩者害之源，害者恩之源。吴樹恩於越而害生，周立害於殷而恩生。死之與生也，恩之與害相反糺纏也。
　　愚人以天地文理聖，我以時物文理哲。
　　太公曰：觀鳥獸之時，察萬物之變。筌曰：景星見，黃龍下，翔鳳至，醴泉出，嘉穀生，河不滿溢，海不揚波，日月薄蝕，五星失行，四時相錯，晝冥宵光，山崩川涸，冬雷夏霜，愚人以此天地文理，為理亂之機。文思安安，光被四表，克明俊德，以親九族。六府三事无相奪倫，百穀用成，兆民甩康；昏主邪臣，法令不一，重賦苛政，上下相蒙，懿戚貴臣驕奢淫縱，酣酒嗜音，峻宇雕牆，百姓流亡，思亂怨上。我以此時物文理，為理亂之機也。
　　人以虞愚，我以不虞愚，人以期其聖，我以不期其聖。
　　筌曰：賢哲之心，深妙難測。由巢之跡，人或窺之。至於應變无方，自機轉而不窮之智，人豈虞之？以跡度心，乃為愚者也。
　　故曰：沉水入火，自取滅亡。
　　良曰：理人自死，理軍亡兵。无死則无不死、无生則無不生，故知乎死生，國家安寧。
　　自然之道靜，故天地萬物生。
　　尹曰：靜之至，不知所以生。
　　天地之道浸，故陰陽勝。
　　良曰：天地之道，浸微而推勝之。
　　陰陽相推變化順矣。
　　良曰：陰陽相推激，至於變化在於目。
　　是故聖人知自然之道不可違之，因而制之。
　　良曰：大人見之為自然，英哲見之為制，愚者見之為化。尹曰：知自然之道，萬物不能違。故利而行之。
　　至净之道，律曆所不能契。
　　良曰：觀鳥獸之時，察萬物之變，鳥獸至浄，律曆所不能契，從而機之。
　　爰有奇器，是生萬象。八卦甲子，萬一决也。神機鬼藏。
　　良曰：六癸為天藏，可以伏藏也。
　　陰陽相勝之術，昭昭乎進乎象矣。
　　亮曰：奇器者，聖智也。天垂象，聖人則之。推甲子，畫八卦，考蓍龜，稽律曆，則鬼神之情，陰陽之理，昭著乎象，无不盡矣。亮曰；八卦之象，申而用之；六十甲子，轉而用之。神出鬼入，萬明一矣。良曰：萬生萬象者，心也。合藏陰陽之術，日月之數，昭昭乎在人心矣。廣成子曰：甲子合陽九之數也。卦象出師眾之法，出師以律，動合鬼神，順天應時，而用鬼神之道也。
　　黃帝陰符經集註竟