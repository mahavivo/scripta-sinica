梓潼帝君化書
　　經名：梓潼帝君化書。撰人不詳，約出於元代。記述梓潼帝君生平及顯靈事迹。四卷。底本出處：《正統道藏》洞真部譜錄類。
　　梓潼帝君化書序
　　化有二理，有變化之化，有教化之化，自無入有，自昔為今，以幼壯為老死，以老死為嬰稚，此變化之化也。三綱五常，是非邪正，上以風動其下，下以獻替其上，此教化之化也。今吾所降前後九十七化，元命者，序太始也。流形者，本太質也。生民者，明性習也。易俗者，變夷禮也。稽古者，覺後知也。奉真者，遵道法也。寧親者，報劬勞也。幽婚者，戒苟合也。淵石者，重有子也。馴雉者，誠感通也。回流者，護先塋也。降瘟者，顯籙驗也。好生者，習醫業也。天官者，醫業成也。薦賢者，公道開也。格非者，和聖賢也。榮歸者，知止足也。敦宗者，念本支也。歸寂者，遇釋法也。君山者，喜幽清也。感生者，不能忘情也。奉先者，思繼志也。孝友者，繼絕緒也。沔水者，杜讒慝也。白駒者，冀留賢也。舉讎者，忘私憾也。恤孤者，敦友義也。慈訓者，傳內觀也。盡忠者，堅臣節也。棲真者，屆雪山也。山王者，始護蜀也。刑賞者，罰淫而舉孝也。存褒者，憫無辜也。回風者，罪狂夫也。明冤者，恤無告也。苴邑者，滋生齒也。拯溺者，善賢侯也。雨穀者，惡私心也。曲雨者，惠小民也。殞賊者，旌孝婦也。北郭者，誨求嗣也。返火者，敗奸計也。平苴者，現陰佑也。費丁者，賤勇力也。石牛者，惡好財也。五婦者，諫重色也。顯靈者，不忍蜀之亡也。大丹者，遇聖師也。巴都者，嫉贓汙也。婆娑者，明天性也。戒龍者，和鄰祇也。鳳山者，尊所生也。魚腹者，矜老苦也。口業者，彰惡報也。東郭者，懲巧偽也。、牛山者，分善惡也。天威者，戒逆婦也。尚義者，貴同氣也。旌隱者，厚士風也。佑正者，高烈女也。殺生者，遠庖廚也。酷虐者，戒害物也。憫世者，念黎元也。咸陽者，奉帝命也。邛池者，報父母也。解脫者，謂冤不可成也。仁政者，悟前非也。幽明者，戒欺暗也。籌帷者，償宿業也。如意者，大有為也。丁未者，兆命佐聖也。水漕者，司天澤也。桂籍者，司文衡也。孝廉者，濟太平也。感時者，悼王化也。神扶者，顯八公山也。誅暴者，戒汙吏也。明經者，顯先聖也。護聖者，顯大功也。明威者，戒士夫不欺也。濟順者，奉帝保民也。濟迷者，懲不信也。忠顯者，佐皇國也。聖治者，歌太平也。標忠者，濟時也。興國者，忠良也。止足者，辭王旨也。訓逆者，誅不孝也。戒欺者，正名也。誅悖者，勸孝也。真元者，拯難也。拔苦者，悼亡也。福瀘者，平夙冤也。昭明者，見畢工也。摩維洞天者，顯後化也。放生者，戒殺魚子也。弭蝗者，拯救萬民苦也。是故聖人神道設教，始有天人相因，人神共理之化，要其所歸，不過垂世立教之大端也。
　　延祐三年春，中書因太常定議，根予自周歷晋之出沒，原古迄今之事業，録予為忠國孝家益民正直祀典之神，閱予舊封神文聖武孝德忠仁王，崇褒為輔元開化文昌司禄宏仁帝君，因予靈應廟額，表曰佑文成化之祠。徽號益彰，汗顏愈熾，每思所以裨益公道，輔治皇元者，其跡淺陋，不足稱述，聊以予所化之實，自為一書，以答綸音之萬一。允以道業誨人者，謂之教，躬行於上，風動于下，謂之化，風化之源，在乎風化之主，考其事之美惡，則知化之所由，淳朴既衰，民心不古，刑政極而鬼神化焉。蓋天下之民，淪綱毒法，這于朝典者，必受冥誅，古今昭昭，綽有常憲，故官府治民，神祇理世，一也，要在明教化，示斯民遷善遠罪耳。奈何幽明殊塗，隱顯異勢，聲跡既不能相接，雖有教化令典，將何舉而示民哉。此冥冥中理世尤為力之難也。予素知此義，故曲為神人交接之術，與承職百靈共白于帝，作飛鸞闡化之法，筆降人問，為幽明通貫之理，仰蒙帝意，仁愛下民，允從奏議，故予往歲已曾宣傳化跡，其事雖若自侈，此身作為之實，然化跡之傳亦顯教明法，示人遷善遠罪之微意，其於淑人心，善風俗，力挽頹波，捨此則何以哉！．比者，欽蒙上帝誕降嘉命，賜以二十一司官屬，明具所職，俯治下方，一則俾贊襄天府生成之功，一則俾密資聖朝平治之隆也，疊承寵光，罔敢逸墜，孜孜弗逮，于玆有年。矧予《化書》九十七帙，布在人間久矣，濫觴于腐儒之手，以魚為魯，以根作銀，珷玞混石玉者眾矣，不訂炤以示人，彼將曰好事者附會妄誕尚鬼神耳，羣疑之中，得貞确端懿之士某等，為吾反覆辨校南北二本，式質鬼神，予命之曰：比者南本則厞屏實多，北本經予親校，事實詳明，斷自丁未化前，更定舛訛，桂籍化後，刪改繁亂，予又增及甦民化，科舉化，為九十有九，姑虛其文，以存後意，俾正校者梓木傳行，以示來哲，庶無疑妄。人之言曰：聖人神道設教，九經並明日月，博雅君子，代不乏人，典明教化，猶不能家喻戶書，何區區《化書》之恢，能砥柱于中流耶？嗚呼！其亦不思而已矣，化之所存，道之所存也。居官者覽予化跡，若是之嚴忠廉幹濟之心，未必不凜凜也。文人儒士觀是化之終始，知赫赫之若臨，未必不祇懼修省。農工商賈雜家者流，聞千百載之駭聞，欺心者獲天誅，口業者被神戮，善有賞，惡有罰，未必不寒心竦毛、遷善改過。習釋道者，知劫運果報之昭昭，未必不全其心而蹈其矩，奚啻頑夫廉懦夫立耳。鄙夫之言曰：子不語怪力亂神，何怪神之多多？此非時中之人斯不可語上也，斯守白公之信也，予之匡人于修齊治平之途，非左道之術耳。斯化也，雖不能與天地立心，與生民立命，與後世開太平，識者未必不知予心之輕重也。若夫予之神在天下，若日月之運于天，予奪嗣禄職掌，文衡天下，小大事端，靡不該括。吁！回風返火既行之于往，雷勵風飛不能行之于今耶！咨爾天民，體予至意，立仁義于詩書之圃，策忠孝于廉讓之鄉，共躋仁壽，同樂太平，幸也。否則，恭行天罰，及悔何追？予忝膺重寄，恐負天子寵光，故此為叙。
　　吾先奉玉帝敕，授以如意飛鸞墨跡于天地之間也，救末劫，爰命梓潼君也，今吾之九十余生之化，故命于勿于堅重校勘此文，今已周矣，請命於吾，親跋于後耶。
　　九十余生闡化機，扶生拔苦拯灾危，證果梵迦如來藏，再出神文福他時。吾孝友也勿堅二生，吾文已就，重出斯寶如意持之萬里，古語云：千鍾馬金厥有名，一朵雲生腳下登，三天高臺入地去，一枝消息泄春靈。此中造化藏千里，可否人生在此中。二生知機否？
　　緣事將成信有時，人能弘道復何疑。
　　不因百尺樓工畢，争得多生事跡垂。
　　典實任從譏衒耀，始終庶可見云為。
　　從今又被人間世，傳出清河百詠詩。
　　梓潼帝君化書
　　經名：梓潼帝君化書。撰人不詳，約出於元代。記述梓潼帝君生平及顯靈事迹。四卷。底本出處：《正統道藏》洞真部譜錄類。
　　梓潼帝君化書卷之一
　　元命第一
　　混沌初分濁與清，東南分野景鮮明。
　　中含太一氤氳氣，吾已濳符造化精。
　　獨占辰宮雙女上，兼司火德五行情。
　　率然自猒居荒落，脫蛻終期道果成。
　　吾本吳會人，生於周初，迄今七十三化矣。
　　流形第二
　　遁跡靈巖不記秋，目光開閉自剛柔。
　　吞霞滿腹無飢渴，養息濳真任去留。
　　數足轉形歸孕乳，時來隨分事王侯。
　　會稽勝地堪揚化，張氏生身世屬周。
　　予方遊人間，忽至會稽之陰，見一隱者，年五十許，具香燈，仰天而祈。時中春丙夜，天文焕爛，張翼二宿昭然在上，俯而聽之，隱者姓張，適符列宿，予於是生焉。
　　生民第三
　　北堂一夕夢吞珠，隱隱襟懷震肅初。
　　厥月誕彌延穀旦，靈光克滿耀連廬。
　　儼思不與羣兒戲，嗜學仍於百慮疏。
　　耆舊相逢每相許，謂吾他日是鴻儒。
　　張氏出黃帝之子，名揮，始造弦矢，張羅網，世掌其職，子孫因以張為姓，顯於吳。
　　易俗第四
　　吳因泰伯遺風後，一變民情似島夷。
　　剪髮務從安澤國，文身將以禦蛟螭。
　　性情不願隨時俗，冠履惟思習禮儀。
　　始也親朋嫌矯飾，終焉鄉里翕從之。
　　予之鄉，剪髮而文身，蓋便於入水，而習成夷俗也。予既成童矣，心所不樂，乃尋冠屨，自習禮文，內外莫不以予為異。及其久也，從予而化者，十有七八焉。
　　稽古第五
　　三吳僻處在天涯，文物無稱少麗華。
　　帝典未嘗傳遠裔，皇文那得到農家。
　　幸因膚使傳縑素，頓悟卑情識制麻。
　　從此一方絃誦美，區區風教已堪誇。
　　予鄉距京周甚遠，文物無稱。一日，有耆舊謁吾父者，口誦唐虞大訓數篇，曰：有中國使人傳此，予好之，就彼習焉，隨口記授無遺，於是邑人願學者從予習之，皆以予為師。
　　奉真第六
　　寂寂茅茨晝掩門，行人稀到水邊村。
　　深耕偶得黃金像，久座猶纏紫葛根。
　　不忍鉟鎔虧體質，聊將焚獻度朝昏。
　　送歸海嶠禳灾沴，一境生靈賴庇恩。
　　予之居事畎儈，忽於鋤下得一金像，頂冠如崇山疊聳，被服如霞綺舒麗，紺眉月面，儼然慈祥，憑几巍座，荷花為臺，高尺許，重鈞餘。初未知為何神，詢之故老，或曰元始天尊像也。昔夏禹理水冶金為神，用鎮方岳，豈此像之類乎。吾家素貧，雖迫於衣食，而不敢起鉟鎔之心，一日，海風翻浪，遠邇奔駭，非人力可支。予謂眾曰：家有金像，得之儻來，今為眾捨之以祈海，若洎于安息，乃率眾乘高以像投狂瀾中，俄然風止潮迴，一境獲免。邑人以是為德也，皆以糢糧布帛見謝，拒之不能，自是溫溫然家道苟合矣，異時記憶投像之所，蹤跡之，沙磧有光，掘出舊像，仍載歸，築宮室安奉，邦人敬事之。
　　寧親第七
　　母氏劬勞歲月深，風寒暑濕久相侵。
　　醫巫診視皆無效，針炙頻仍殆不任。
　　剔股和羹償宿願，吮疽出血本誠心。
　　分明夜聽天神語，一紀延生表至諶。
　　予既冠，母氏六旬矣，少時勤於織絍，飲食失時，嘗致疾疹，逮此衰暮，重之以六氣所淫，遂成大苦，疽發於背。始以巫覡祈禱，中更醫工，砭劑月餘皆不效，予不離卧內，日夕省視，未嘗解衣而息，計窮矣，乃為吮疽，出大膿血，疾少間，醫曰疽根附骨，未易出也，越三日復吮之，忽覺口中充滿，吐而視之，有膜如綿擴，膿乳如米粒，母氏漸安。而以病欠食，少復成贏瘵，醫曰此痼疾矣，以人補人，真補其真，庶可平復，予因夜中自剔股肉，烹而供之，忽聞空中語曰：上天以汝純孝，延爾母一紀之壽。翌日勿藥，果符神言。
　　幽婚第八
　　婚對由來不等閑，此生期遇是前緣。
　　靈骸不朽如相待，清夢重遊豈偶然。
　　嗣子已堪傳後業，芳魂俄復掩重泉。
　　壯年頓絕陰陽事，眾議稱予骨是仙。
　　吾少也賤，性靜而寡合，年逾冠矣，未有室家，非特良媒之不至，抑亦予無好逑之心也。嚮因母氏嬰疾，以未見孫息為恨，予亦有不孝之憂。一夕，夢至林麓，孤塚巍然，旁有一門，一女子靚粧而坐其中，顧予而語曰：君非張善勳乎？予訝其以名見斥也，請其由，女曰：妾與君雞犬相聞，乃仲氏也，曩者，妾之叔父與君家會，談君之美，以為好學尚禮，古君子也，議以妾歸於君，吾父以君貌寢而難之，然妾之慕君心已一矣，後許於鐘安孺，鍾富家子，而清議無聞，妾心恥焉，由此得疾而終，今三年矣，妾之來此以君之故，君曷為我圖之。予悸而悟，月餘再夢如初，暇日因與友人儀堅成縱步尋幽，忽至一所，宛然夢中境也，方告吾友，共訝之，塚中人出呼予為郎，蓋夢中所見者也，儀實仲之舅家，因走告仲氏之父母，迎女以歸，卒為婚姻云。
　　淵石第九
　　春光淡淡景遲遲，春水溶溶淺且漪。
　　羅綺岸邊搖倒影，神仙眾裹悟前知。
　　白文細篆成淵字，青石圓形似小龜。
　　生子立名符感兆，貴知天與自無私。
　　仲氏婚三月，鄉人士女已嫁而未孕者，相與臨神潭摸石，得石者宜男，得瓦者宜女，蓋舊俗也。仲預遊人中，吾母謂仲曰：潭水靜深，黝然莫測，宜從上流淺處求之，仲方徘徊，潭中忽起花沫如吹，仲以手捫之，得一石，大如雞卵，六出如龜狀，青而白，文隱隱如淵字，意感而有孕。既生子，名之曰淵石，方齠齓，仲忽告予曰：吾兒真如君耳，宜善視之，妾與君世緣盡矣，語畢而逝，予乃不復再醮。
　　馴雉第十
　　天摧地裂情堪擬，荼毒無門救二親。
　　負土培墳酬怙恃，寢苫枕塊益悲辛。
　　黃泉路隔嗟何及，白雉情傷亦自馴。
　　禮制三年情罔極，節哀于以率中人。
　　予年三十有六歲，在作噩疫毒流行，人無兔者，鄉邑蕭條，路無人跡，予父八十有五，母七十有三，盛暑中，皆得疾，同日而逝。於是自持畚鍤赤以營大事，乃於路傍倚廬枕塊，以終三年。常有白雉一雙，棲於林上，每遇祭奠，飛鳴而下，俯仰咿啞如欲言者，及終制而去。
　　回流第十一
　　壘築墳崗不憚勞，何期平地發波濤。
　　松楸欲變無何有，棺槨猶憂不可逃。
　　大洞仙經除厄難，真金聖像鎮鯨鰲。
　　秋霖已霽湍流息，喜見平田廣且高。
　　予考妣墳岡，去居之南止百餘步，蓋一時忽遽，卜之云吉，自以為便於省視，初不遑他恤也。葬之五年，墳西三十里，洪水暴發，平陸成溪，以墳為岸，水源不竭，勢頗峻急，吾心懼焉，欲改葬之，無及矣，乃齋戒守墳，日夜誦《大洞經》 不輟，併取家藏金像而嚴事之，泊於無虞。次年秋雨霖霪，傍溪湧漲，數流為一，吾益恐，及水落視之，則墳前溪谷變成堅隴，廣一里餘，自是松楸無害矣。
　　降瘟第十二
　　雙親之死為瘟灾，切骨銜冤痛且哀。
　　生續恩隆情不匱，幽明路隔憤難開。
　　神兵執祟明中現，法籙傳真夢裏來。
　　落筆成符救民瘼，豈容五鬼暫徘徊。
　　予之二親皆死於瘟，時暑嬰毒，荼苦滋甚，每念瘟鬼之酷，恨之切骨，而幽明路殊，力不能報，心嘗怏怏焉。比因墳岸回流，實自《大洞真經》金像之力，於是益勤持誦而敬事之，洎獲陰祐以治瘟鬼。又三年，忽夢所事金像語予曰：《大洞仙經》爾熟記矣，《大洞法籙》爾未見也，今當授汝，以治邪魔，非惟可以契汝初心，亦可佐天行化，助國救民也，袖中出書二，予百拜而授之，既覺，書在枕前。其一曰《大洞線》，又一曰《大洞法》，因開籙書讀之，至天縐甲卒一萬人度之句，忽風雷晝暝，金甲朱綬者無數，列于予前，俯而請命。三人持紅旌立於眾先，白予曰：願聽使令，予方恍惚不覺，厲聲謂之曰：吾令汝等治瘟鬼，此鄉某家闔門病瘟，為吾驅來。語畢，一持旌者，領百餘人入其家，俄頃，執鬼使五人出，有蒙虎皮者，冠雄雞者，貌若人者，若鵠頭者，若驢頭者，所執者，水火羽霎斧鑿之具。予怒而叱之，將滅其形，彼乃有辭曰：弟子等歲運所生，歲氣所成，所遊有方，所病有人，陰譴重者受其灾，天命絕者致其死，亦非弟子等敢私，若蒙真官賜以寬貸，此後願聽約束，遇有行瘟，見真官符籙所在，即不敢至矣。予因依法授以教勑而去，聞里有病瘟者，予與之符法，皆得全活。
　　好生第十三
　　風寒暑濕因天變，飲食興居病在人。
　　黃帝脉經詳子母，神農藥性辨君臣。
　　撫摩針炙隨輕重，補瀉椎移有故新。
　　但得天民無橫夭，勤勞不恤此心真。
　　予以法籙救人疾疢眾矣，遠近之人踵門求治者，不可以數計，其有染瘟病者，著邪祟者，受瘧痢者，逢殃魂者，遭鬼擊者，兜神者，惡氣者，一一全活。然有臟腑冷熱虛實之不齊，飲食起居勞佚之各異，或因喜怒哀樂而感於內，或因風寒暑濕而受於外，此皆岐伯神農氏之學，非道家法籙之事也。人有懇於予，而不能全其生，予實赧然不足，於是講究脉理，翫味藥性，討論五行之勝，復習熟九針之法，迎隨勤苦六年，始達其妙，自是天命未絕者，無橫夭矣。
　　天宮第十四
　　作善家庭祇自憐，不期聲譽乃喧傳。
　　名聞王國心無愧，位列天官事有緣。
　　六氣和平方晏粲，萬民疾苦易安全。
　　當年稱職吾何力，君相明良化使然。
　　予活人眾矣，聞於君上，方以砭劑為事，而又為京周所知，馹召至都，既以國君所薦，又歷試之，以予為醫師，掌萬民之疾苦，隸於天官，予甘心焉。於是教戒徒屬，使勤其業，蓋成王之世也，時其王畿豐稔，六氣和平，民少扎瘥之疾，良由上德之所致，使予得以稱職焉。
　　薦賢第十五
　　人之有善如吾有，己達仍思未達人。
　　大智濳心能創物，妙方治疾可通神。
　　推賢汲汲誠無隱，自代區區意本真。
　　奏徹宸聰蒙上賞，驟陞諫列作臣鄰。
　　予之屬，有瘍醫公孫智叔者，賦性慈慧，而記問詳博，深明百藥之性味，創造丹砂、雄黃、礬石、磁石、石膽，為五毒之劑，其說蓋取丹砂養血而益心，雄黃長肉而補脾，礬石理脂膏而助肺，磁石通骨液而壯腎，石膽治筋而滋肝。外療瘡瘍之五證，內應五臟，拘之以黃堥，熟之以火候，藥成傅瘍無不神效，乃以其法著于世。則予自以為不如，而彼居予下，因舉智叔自代，使兼予職。無幾，上躬不豫，鬢有疽生，一夕訌潰厥，勢危殆，以前藥傅之，應手而差。於是智叔始有醫師之命，以予直情無隱，所薦得人，宜膺上賞，遷為司諫。
　　格非第十六
　　太醫活國利非輕，暝眩輸忠政乃成。
　　形迹相忘疑自釋，樞機不密禍由生。
　　微言忍使彰君惡，削藳何妨隱直名。
　　但得聖朝無過舉，不辜榮禄是真情。
　　王若曰：咨爾善勳，直情無隱，朕念良醫活人，大醫活國，今真爾言路，以旌汝賢，汝其以救疾之心救正吾失。嗚呼！惟良藥苦口而利於病，忠言逆耳而利於行，爾往欽哉，毋易所守！予三辭而後受之。既預七人之列，日近清光，雖君相聖明，無大過失，而予愛君憂國之心，一步趨，一食息，未嘗少懈也。成王幼沖之時，聽政于周公，及親政事久矣，嘗有不平之語，予恐左右得以乘間也，每以君臣始終禍福幾微為戒而諫，草屢焚人無見者，故公之東征，雖有四國流言召公不悅之隙，而終能保全，蓋予亦少有力焉。
　　榮歸第十七
　　十年膴仕拋桑梓，一旦榮歸復里閭。
　　嗣子卯童驚弁服，田園蹊徑訝丘墟。
　　遊仙夢覺空勞擾，涉世情疏自卷舒。
　　再識北窗春睡美，任從鷄唤五更初。
　　予在京周十年，久違桑梓，倦翼思還，每念估恃無恙，時身在草莽，及所天既失，乃受榮禄，雖食稻衣錦，何樂之有？一日，見周公鷗鴞之什，惻然有感，於是起歸歟之興，告老乞骸之請數上，始從其欲，公卿士夫設祖席東門之外。既歸，里人迎候，予乃自近郊舍車而徒，鄰曲以予為榮。
　　敦宗第十八
　　宗人本是一根生，貧富誠難較重輕。
　　禄廩倘來何足吝，親朋至此若為情。
　　死生並與周婚葬，俊秀仍須為作成。
　　他族聞風喜相傚，三昊漸有義莊名。
　　張有數族，居多貧婁，予歸之後，徧求訪之，幼者已壯，少者皆老，生死榮悴，惻然可驚，其貧不能自振者猶故也。於是興起義莊，以淵石主之，貧困者周給之，病者醫藥之，男女成長者婚嫁之，子弟俊秀者教養之。他族聞風，翕然相傚，義莊滋廣，習俗成美矣。
　　歸寂第十九
　　聞說西方大聖人，苦空寂滅以為真。
　　行歌自信浮雲喻，坐想徒勞夢幻身。
　　得訣坦然超彼岸，忘言聊以谷吾神。
　　從玆始悟歸根理，南北東西任屈伸。
　　予之在朝也，聞方外之言曰：西方之國，有大聖人古皇先生者，不言而自化，無為而自理，以慈悲為主，以方便為用，以齋戒為常，以寂滅為樂，視死生如朝暮，等恩讎如夢覺，無憂愁忿懫之情，蓋知浮生不久，求於無生者也。予嘗慕之，及辭榮而歸，道逢隱者，行且歌曰：朝陽之暾，觸石生雲，初焉，髣髴已而繽紛。隨風而出，蕩漾無垠。俄變化以歸盡，杳不知其所存。伊仕者之利禄，忘其勞而駿奔。忽暮景之見迫，向大限兮逡巡。將投足於幽趣，為異類兮芸芸。予聞之始也，駐車而留聽，少焉憑軾以敬禮，終乃下車而泣謝，謂之曰：適聆妙理，深契愚衷，願惠格言，以度殘喘，乃於通衢百拜而力懇之。行歌子仰天而嘆：指予以心印，授予以正訣，曰：此西方大聖古皇先生歸寂法也，子能念而習之，可度生死，死而不亡，證無量壽果，終於彼岸，則可成正覺，中道而廢，則猶能擇地而處，可為神仙。予授教焉，於此塵緣既畢，百慮頓灰，時丁灝秋會，集親友留頌而逝。頌曰：秋風瑟瑟，秋月白白，吾得之真，知身是客。
　　君山第二十
　　君山一境最清幽，鶴馭徊翔為少留。
　　湖景昏明從晝夜，林光疏密任春秋。
　　無身不顧千年藥，有道誰貪百里侯。
　　極目煙波供受用，飽聽欽乃看夷猶。
　　予既遷化，將往西方，適至洞庭君山之上，愛其勝境，因少留焉。于時上無君相臨制之威，下無血屬係累之念，超然物外，獨往獨來，水光山色，四時可愛，吟風嘯月，此樂何窮，追思前事殆一夢耳。方且仙遊，勝侶朝夕往還，不聞塵境之勞生，但見洞天之真逸。久之有二青童自天而下，敬宣帝旨，以予為君山主宰，兼洞庭水治。
　　梓潼帝君化書卷之一竟
　　梓潼帝君化書卷之二
　　感生第二十一
　　神識君山歲月遙，洞天深邃絕塵囂。
　　偶嗟涕泣無從出，已覺悲魂不可招。
　　奪舍投胎緣未足，拖泥帶水恨難消。
　　玉壺不肯藏春住，漏泄陽和見柳條。
　　予在君山久矣，一日春水初生，湖口有大舟艤岸，刲羊釃酒呼號而祭者，甚罄哀婉清切，予聞之不覺情感，迫而聽之，一婦年三十餘，體有金光，三酻而祝曰：良人不幸得罪於君，遠竄南荒，死於瘴癘，家鄉萬里，旅櫬言歸，日月不居，行將卒哭，重念家無兼侍，堂有二親，有子在腹，未形兆眹。若山川神靈察我夫君以忠獲罪，憐我姑嫜暮景無依，今臨暮有期，為垂陰祐，使得一男子以續張氏，則妾之性命雖不保，猶無憾焉。予在雲路中不勝其悲，涕泗從出，忽身墮婦懷，懵然無覺，久之，聞人語曰：是兒是兒，予開目視之，身在浴盆中，蓋已生矣。
　　奉先第二十二
　　厲王監謗眾心離，先子忠言履禍機。
　　流彘早知將易位，逆鱗悔不聽防微。
　　録孤聖澤曾無間，美謐英魂更有輝。
　　徑陟諫垣承世職，人言有子可傳衣。
　　皇考諱無忌，歸葬河朔，母黃氏，慈祥明辯，篤于教訓。凡乳哺偃息寤歌之次，必以詩書言語，誘習鄰兒，與予嬉戲，則以泥土繒帛，結束設像，以為古人稱揚故事，或為君臣朝會，或為父子告戒，或為師徒訓勵，或為朋友接陪，每事指陳，俾予曉習世故。十歲，使就外學，名予曰忠嗣，追先志也，既長而冠，王父平子字予曰仲。母氏嚴三加之禮，西序答拜，因泣謂予曰：爾父曩事厲王，為保氏，掌諫王惡，而王性多忌，恥聞其過，諫者必誅，久之，至於監謗罪，死者眾，道路相語以目，人不堪命，百姓離怨，乃以疏告王，願王改行，除誹謗之令，以通下情，王不聽，於是流於番禺，既而不禄，天下冤之。今王仁政，詔先朝臣子死以非辜者，咸録其後，汝其往哉！予乃詣京師，登肺石以自明，有詔追復皇考官，謚之曰獻，法曰忠必告上曰獻，仍以予為保氏，奉先臣之職，宣王之時也。
　　孝友第二十三
　　長兄不幸身無後，同氣由來本一枝。
　　母氏悲傷情有感，楙陽立繼理為宜。
　　北堂既慰慈親念，幽壤終為死者知。
　　喪禮盡於王父母，揚名孝友顯當時。
　　予兄允思，不幸早世，弗及見之。予年既壯，有二子，長曰然明，次曰楙陽，楙陽早惠，見憐於曾大父，長至之前夕，家廟祭奠，予母哭之哀，言亡兄絕世，予請以楙陽繼之，俾承其後，以慰母心。王母趙氏八十而終，王父以哀廢食，奠亦不起，予以孫承子服，斬衰三年，哀毀盡禮，聞予中外，時以孝友稱予字而不名。
　　沔水第二十四
　　猗歟吉甫氣飄飄，勳望才猷冠聖朝。
　　經武緯文心固美，征西伐北地方遥。
　　鎬京飛語興讒謗，沔水聲詩託諷謠。
　　君宰相歡功烈盛，賴予忠諫息言妖。
　　王有賢臣尹吉甫，文武兼資，縉紳所慕，國家中更版蕩，四夷交侵，及王即位，北伐西征，以復文武之境。吉甫任專鉞之命，惟予與王居，吉甫居多大略而忽細故，王之左右多不悅者，於是讒譖迭興，王亦未免於疑，方其在京，有飛語聞上，予為多方解釋，意猶未明，予為歌沔水之什，王聽之，洎吉甫歸，功烈既成，君宰膠固，中興之績，視少康高宗為優焉。
　　白駒第二十五
　　聖慮憂勤既有初，一朝德色沮嘉謨。
　　賢才遯去嗟黃髮，詩什形容詠白駒。
　　東帛自玆通下國，羣英俄復集東都。
　　皇家招隱興王化，良自忠言勸用儒。
　　王以大業克濟，普覃異恩，陞予為大夫，于時四方無虞，玉心#1少怠。一日，師氏韋仲將誅章方上，天威肅震，寘韋于理。於是道德之士，老成之人，有翻然而去者，予心憂焉，乃作白駒之詩，以為譏刺，勸王留意賢才，寬容受諫，使在位者無去志，已去者冀其來歸，隱迹者期於願仕。詩聞於上，上意感焉，於是詔告在外，責躬悔過，復韋之職，束帛弓旌，日遣無虛，未幾，清議歸美，士風藹盛，天下復見成康之化矣。
　　舉讎第二十六
　　先君飲恨在黃泉，在禮讎家不共天。
　　已死風成無所及，後人溫叔乃為賢。
　　只知所舉惟才日，豈憶無辜被譖年。
　　上亦昭情知此事，何妨中外任喧傳。
　　先人之死，蓋出於南風成之譖，朝之所悉知，終天之痛，予亦未忘，風成死久矣，有子名溫叔，有才而賢，嘗以國子隸業於韋師氏，予以問韋，謂予曰：風成之子好學無猒，語言可法，容止可則，當今貴遊子弟中未有也。天道難知，不意風成青蠅之行，有子如此，蓋瞽鯀生舜禹之比，他日必為大器。予雖有不共戴天之隙，而聞其善行，心嘗悅之，予既升大夫，保氏闕人，詔許舉所知以自代，薦溫叔，王聽之，卒善其職。
　　恤孤第二十七
　　壽夭前途不易知，仲將方艾遽傾危。
　　一身永逝嗟無及，五女皆孤益可悲。
　　納釆問名如父在，執羔奠鴈及婚期。
　　死生不變論交日，泉下幽魂亦展眉。
　　師氏韋仲將與予為聯事，相知且久，一日，官車夙駕出于虎門，仲將欲有所陳，既前而卻，忽偃于地，衛士掖而起之，蓋已奄奄矣，歸而告姐。韋氏無子，唯女五人，長者以寡而歸宗，次者及笄而未聘，幼者已十五，韋以性於王，暴卒禁中，既無卹典，五女何依，予為備禮而嫁三人，其二幼者寄養于司諫高之量家，俟其長也，納為然明、楙陽之婦。
　　慈訓第二十八
　　守志當年正妙齡，期頤耳目尚惺惺。
　　緣深不惑旁門法，心著常持內觀經。
　　花落花開根永在，月圓月缺體空靈。
　　臨終切切垂慈訓，證位仙階達杳冥。
　　母氏早年守寡，享壽百歲，而視聽不衰，蓋由平日常持《內觀經》，細繹意義，晚有所得。一日予方朝退，趨而過庭，呼予而坐，兩孫侍立，喟然歎息曰：吾與汝因緣相際，得為母子，汝且華顛，吾老可知矣，我念人之在世，生滅無定，暫來還去，如虧盈月，如開謝花，今世之生，乃前世之死，前若無死，今何以生，今身之死不明，後日之生豈保，若解知身是妄，直須謹守真常，但能性定命堅，所謂曠劫不壞，有功行者超升上境，無惡業者不失人身，忍於夢幻之中，莫結冤讎之果，吾將永逝，勿用深悲，臨別之言，切須專聽。語畢，儼然隱几而逝。後再以童女得道，乃生天上，是為妙慧真人。
　　盡忠第二十九
　　奪哀變禮從王事，為感君恩念舊臣。
　　切諫區區還不聽，忠懷歷歷竟虛陳。
　　青宮本乏元良德，白首羞為諂媚人。
　　盡節龍泉吾不恨，尚憂周道寢沉湮。
　　予有齊衰之憂，上旨奪情，辭者再三，不得已而從，事禮之變也。王即位之久，倦於政事，一一勳舊，如尹吉甫、召穆公、南仲、方叔，或以病廢，或以物故，惟予為老臣。上初以宮涅為太子，予力諫之，不能移其愛，卒立之，及王棄社稷，嗣王親政，淫酗暴虐，予又諫之，王以予恃先朝之舊，且憾前疏，怒形于色。予乞骸家居，一日，有使賜酒，予拜受之，飲畢有後命，予雖盡忠於國，初不以一死亂吾之真，然尚憂周道不振，有失文武之基緒爾。
　　棲真第三十
　　再出頭來事愈多，幾回歡笑幾悲謌。
　　忠誠憂國嗟無及，直語逢嗔可奈何。
　　遠望松揪增白髮，悔貪禄廩受丹科。
　　雪山一境非塵世，來此棲真得也麼。
　　予生於斯世，而堅守古道，既有言而不用，又獲罪焉，魂無所歸，情猶不已，哭于宮闈者三日。王聞之，以予為妖，乃命庭氏率其屬以弓矢望聲而射之，予無身矣，射予何為。於是望故家而靦甚，辭王國以遠遊，一意西方，歷岷峨，背井絡，蜀之西陲有山名飛越，予以先世生於昊會，與越為鄰，俯而察之，名同俗異。又望西極一山，高廣殆百餘里，盛暑之時，積雪凝寒，非塵境也，山神白輝曰：此名雪山，往昔多寶，如來修行於此，八年得道，又西極真人久住于此，因而證果，大夫仙風凜然，曷留于此。予聽而止焉，無幾，有旨，以予為雪山大王。
　　山王第三十一
　　北違京鎬千餘里，西望岷峨萬點山。
　　榮辱已拋羅網外，是非不到水雲間。
　　力誅白虎遺星石，匣鎖青龍瑩月環。
　　南面稱王朝百里，有煩帝旨為重頒。
　　予方留雪山而被大仙之命，旋有旨，以蜀門旺化，乃反鶴馭而來東北，見萬峰青單，絕境可愛，久之，山神公元長等五人來謁予曰：某等職隸于斯，近見真官神鋒峻嚴，日有光芒，聲飲之音震響巖谷，豈天人乎？此間自武王伐紂，微盧彭濮諸國之長，佐蜀君主，大軍北向，寔經于此，逮今三百餘年，路僻人稀，未有貴顯者來，真官勢焰如此，幸示其來。予告之實。山神曰：某等亦猒人間，遊於斯者也，此山隸蜀帝所治，名之曰劍嶺。其勢北距終南，西接岷峨，南通邛徠，東抱巴蜀，廣襃周帀殆千餘里，此山為要地也。自山王白峰圭託孕為蜀王太子，且百年矣，居未有王，真官既聖人之裔，清明在躬，積德累行，忠孝全節，神遊於此，行藏有數，宜少休焉。兼劍嶺之下，近有白額大獸，千餘歲矣，負此山隅，以人為食，真官既嘗為天子大臣，則山川之神皆嘗所治者，又玉音來此，自可號召羣靈，呼吸變化，役遣幽陰，驅除此虎，亦助天好生之事也。予信之，乃嬌宣帝旨，召集千里之內山川鬼神，咸來聽命。謂之曰：帝有玉旨，以白虎害人命，吾為此山王，董爾眾靈誅滅之，用命者世享血食，否則天有威刑。眾曰：唯謹聽令。予乃仰觀周覽，現相變化，自見身與山等，拔一孤竹，叱化長劍，屏翳號風雨師清道，揮刃一呼，響振山谷，虎亦怒氣成雲，目光出電，跳梁反復，吾身當之，眾力併前，斃於刃下。又於血汙中，獲一圓石，狀如墜星，公元長識之曰：此虎威也，予佩之，百神攝畏。功成，因奏帝，先陳嬌韶之愆，次及均功之語，帝因以予為蜀北門山王。
　　刑賞第三十二
　　幽明政治雖殊異，平直存心理則同。
　　孫滌銜冤堪雪恥，宜肩力孝未酬功。
　　嚴刑不恤笞魚背，保奏終期徹帝聰。
　　小大神靈皆敬畏，清明天地蕩皇風。
　　予既即真為諸山之王，凡所部山川，水旱豐凶，妖祥功過，皆得預聞，而平治之。青黎山神高魚生部民孫滌女方婚之夕，魚生悅慕，因拘其魂而亂之，為鄰封白池龍神所察，予覘之，與女俱訊，既伏其辜，歸其魂，女乃甦，鞭魚生背三百，黜其職。山下有故孝子昊宜肩，嘗為父疾，刺血寫《楞伽經》四卷。壽終五年，未有所受，予為保奏，以代魚生，帝報曰可。自是小大之神，知敬仰焉。
　　存褒第三十三
　　褒侯以女媚幽王，王寵褒兮壞紀綱。
　　黜子屏妻天所猒，誅良虐善鬼為殃。
　　岳靈遷怒情雖快，褒國平民理可傷。
　　奏達上穹符允報，遺黎仁壽遂延長。
　　幽王始娶申侯之女為后，賢而有子宜臼，嫡且長，仁孝之風見於岐嶷，及褒侯以姒進，遂寵姒而疏后，尋以姒有子，乃廢申后，以姒代之。姒生子，王名之曰伯服，意謂伯者，上無長也，服者天下咸服也。於是逐宜臼，立伯服為太子，大臣諫者九人，悉族之。穢聞於上帝，俾西嶽為孽，以警於王，山川鬼神從而不寧，三川皆震，山摧水壅，勢皆逆流。嶽神者，蓋白帝白拓矩之降靈也，從而遷怒，移檄漢沔，褒斜山神欲埋褒邑，褒與蜀接境，予訝其太甚，即上奏，言褒侯固不足卹，國人何辜，請赦之。有旨言：金天之神擅檄所治，薄責之。褒邑之民免於埋壓，厥後犬戎伐周，棄漢沔褒邑之地於蜀，皆帝意也。
　　回風第三十四
　　惡人行惡自招凶，孝子嚴親意不同。
　　為食成讎情已甚，回風反火勢方雄。
　　滿懷俠氣猶能吐，刮面狂飇訝自攻。
　　留與世人為鑒戒，要知聰直現神通。
　　劍嶺之南，民李轅孝於母，薄暮有客投之，轅方烹鸚具食，客以為相館，喜形色，言少頃，食至，乃脫粟飯也，客不舉匕，轅曰：家有老母，病起思肉，適之司晨不及供客矣，客赧然，揚袂而起曰：汝以予為未嘗食肉耶，不揖而出。夜闌上風縱火，以燼其居，時方歲寒，草木黃落，煙焰蓬勃，勢不可嚮，轅負母而出，向天呼號。吾適遊其上，大不平之，因吹氣成風，使虐焰自反，客執燧猶在手，燎其眉鬢，欲走而迷，顛仆火中、僅脫其命。訊之則曰：某俠士蒲光度也，今夏緣都人士女浣花嬉遊，有友因醉而觸良家，為人所辱，濱死，某以解紛之故，投入水中，幾欲不救，訴於有司，於是亡命，周流半載，昨實餒，甚心怨於子，方爇草時，如有人叱之，火及子家，而為風所讎，今即死矣，不作無名鬼，因告之，語畢而殂。
　　明冤第三十五
　　須知人命重於山，莫把疑刑作等閑。
　　毛氏喪身尤未雪，良能濫死豈容還。
　　騰魂附體明寃獄，執賊求情伏巨姦。
　　義敏一言其利博，享人血食免慙顏。
　　踰劍之北三百里，龜山之下，民何志清有男無方，娶魚山侯釜之女，逾年，釜得疾勢急，女告於姑，請以歸寧，許之，與其夫偕往。至中途，記憶奩篋中有黃銀耳噹二垂，欲持以隨，備父急難，行速而忘之，欲歸以復取，則日西矣。俄無方之弟良能，踵後而呼，携耳璫至，曰：婆有不豫，遣我呼兄，且令附嫂所忘之物，兄嫂至姻家，則兄可先歸，婆已顒望矣。無方曰：弟與嫂行，吾將歸以省母氏，無方既別，移時，侯氏悔曰：妾家不十里可到，無勞叔相從也，良能信之，遽與嫂別，既還而夜深，翌日，侯訝其女已約而來遲，遣人逆于路，乃見女死而無首，釜疾革而亡。其家告於所治，何氏以幼子而鞠之，月餘獄成，良能自誣，別兄之後，逼嫂以非禮，不從而殺之，其首不存，殆為虎豹食之矣。將就戮，良能怨泣，龜山之神義敏來告，予察之得實，蓋有強賊牛資妻毛氏，有所忤資，路逢侯，劫而逼之，取侯之衣與毛相易，毛與侯年相若也，梟毛之首，携侯以歸。予為追毛之魂，附資之體，藉資之口，吐毛之詞，自陳而得實，資赴於理，女歸於侯，良能免焉。
　　苜邑第三十六
　　合靈最貴莫過人，不易修持得此身。
　　既會胞胎當愛護，卻緣衣食使沉淪。
　　伊予幼幼情何異，天地生生本自均。
　　從此一方風俗變，刈蘭凶釁免傷神。
　　劍北里里折而東之，兩舍之餘，有邑曰苴，饒地濟人貧，編戶有子，甲則蓄之，乙則或否，至于丙丁，則不舉矣，蓋嗇於衣食，以便目前，而不恤其後也。張千十富室也，租其田而食者八十餘家，授田之日即有約，舊有男子，力能耕穫者留之，厥後所生，斷不容留，率以為常。千十有二子，長者有廢疾，不任事，次子三歲有癇.，醫卜巫禁，皆不能治，禱邑之神公孫掌，十日不解，掌告於予，請救之，予從焉，詢其所以致殃之由，蓋前後租民，不舉之子四十有奇，冥漠無歸，共為祟焉。予夢其妻李氏且言之故，李氏雖言之，千十不悔。予乃遣功曹荀明傳予之言，使幼子言之，曰：棄人之子猶吾子也，愛汝之子猶他子也，汝貪人之力，惡人之冗食，以耗其穀，今四十餘命迫於汝，子行且死矣。千十自怨自艾，叩頭出血，請命於予，予為戒之，使改其行，千十從之，其子乃安，自是一邑之人重惜人命，生齒漸蕃矣。
　　拯溺第三十七
　　秋雨霖霪久不休，三江相合勢同流。
　　鏡潭壅溢深無極，城雉傾摧急可憂。
　　白馬遺黎誠善俗，黃高仁政乃賢侯。
　　栢堅一喝波濤息，誰謂驚湍敢敗舟。
　　白馬之邑，有民八百餘所，都當三江之口，秋雨霖霪，三月不止。東北二谷與江俱漲，咽於靈嵓峽口，卒不能泄，波濤泓浸，居民昏墊有魚腹之憂。邑神栢堅來告曰：白馬小邑，舊為民屬，今附庸於蜀，邑侯黃高仁而愛人，乃者天作霖雨，害其粢盛，三江環合，邑人之命不保。予以封疆所治，與堅俱行，既至，則水勢壅溢，比常十倍，民人擾擾，若蟻移穴，城雉所存，十有五六，幼者携持而不達，老者棄置而待斃。于心閔焉，於是以栢堅傳帝旨，敕水潤下，俾安故流，今所謂喝河神者是也，自是一邑之人，數千之命，免於沉溺之患矣。
　　雨穀第三十八
　　人言陰德如何種，舉事先存為眾心。
　　許氏賑飢將竭產，羅家閉糶不容針。
　　積而能散天之道，富乃成貧鬼所侵。
　　一死一榮端有謂，蒼蒼造化意何深。
　　巴西大邑，富者百有一二，貧者力作度日，蜀帝初立，歲大荒歉，帝雖奉養菲薄，勤心為民，而德馨未著，餘殃未衰，巴西之民死於阻飢者尤甚。邑有富農羅密閉糶，而義士許容竭產賑貧，來者無窮，力不能繼，終日灶香祈天請祐。邑靈和來孫以告，予奏上帝，有旨取羅密所蓄之穀，凡五千斛雨之，予乃敕喻風師發羅之屋，穀隨風旋，自空而雨，各以色聚，徧於郊衢，一邑之人無不飽飲。羅之蓄藏，一日而盡，邑人感許之惠，往往酬還，幸羅之灾，從而稱快，蜀帝以容為邑佐，密聞之自縊。
　　曲雨第三十九
　　苴郊之北巴江西，中有龍山險可躋。
　　民質素來全孝敬，歲荒久已望雲霓。
　　曲施嘉澤成秋實，免使遺黎病夏畦。
　　自此遷居來者眾，老人扶掖幼提携。
　　苴邑之北，巴江之西，有龍山焉，龍山之下，所居民三百戶許。蚕帝之初，全蜀亢旱，邑神蘇公長不忍遺黎死於歲凶，引咎自責，曰：臣所部民少壯力作，老者休息，非不孝也，征徭不憚，未嘗敢怨，非不忠也，春耕夏種，冬祭天地，非不敬也，視田之美，晝以方隅，許為樂盛，既有所收，不敢先嘗，非不順也，有民忠孝敬順如此，而旱嘆為灾，曾不我遺，是臣之罪也。吾為達天聽，有命許地祇自理，予乃併直饒之工，借巴江之水曲施雨澤，三日而止，一万#2有秋，邑人名鄉曰嘉澤，他居有遷來者漸眾矣。
　　殞賊第四十
　　孝婦劬勞為養姑，水清一志念元夫。
　　鉛華不御從人訝，針指為生乃自娛。
　　禮葬哀深方復祭，愚民白晝輒穿窬。
　　不惟正節蒙神祐，兼示貪殘被鬼誅。
　　漢水之源，孝婦曰楊靚中，衣冠之後也，適寒士雍有章，有章早世，靚中矢言不復他適。及囊箧罄空，家無兼侍，姑老且病，媒妁日至，說中曰：人之所慕，色與財爾，妾家貧素，方丁大禍，今好逑之心不已，意者以妾年齒未衰，氣血尚盛，身無惡疾，唯此為逑爾，妾豈忍棄臨年之姑，忘結髮之夫，革面而事他人乎！針指小巧，素所不汙，為人縫緝浣濯，粗以自給，妾與姑老甚不得已，則待姑百年，改卜未晚也。乃自斷髮喪面，不御鉛華，以婦功自給。如此六年，姑死，禮葬之，三日復祭，里人助者百數，有賊乘其出，瑜垣啟鑰，盡携所藏，靚中未知也。家有土地白致一，與邑里正神康潮生欲治之，適會予來褒中，就以此報，予遣陰兵三十人，執賊于市，舉揚所竊歷告于人曰：此節婦楊氏之物也，當還之，已而舉手向口，自嚙十指盡而死。
　　北郭第四十－
　　人之嗣續貴非輕，只在心田種果成。
　　欲速區區還是拙，招尤累累豈能平。
　　栽培卉木姑為喻，周卹孤窮俾用情。
　　貢子承家號神保，乃知報應自分明。
　　蜀都北郭民王尚忠，富而無子，行年四十，心憂而計，速廣求妾媵，終無所出。又取本宗之子以為繼紹，然資性險急，妾媵小不如意，則鞭笞之，轉易之，養子有違教訓，則復逐之，用心愈急，為計愈疏，歲月因循，行將半百，於是大設供具，延請羣望覡祝，巫謌月餘不已。予因化一居士，語之曰：栽植桃李，既培壅之，又灌溉之，日月未久，剔其枝葉，以冀速長，復移其處，加以糞壤，時令未至，撥其根荄，視其堅否，見其種植，枝葉潤茂，又復取之，棄其舊土，又復移易，用心過勤，終不成實，可謂智乎？曰不可。予曰：汝之求嗣，何以異此，吾今勸汝，寧汝心身，改汝前行，寬人之力，容人之過，婢妾可蓄者留之，不可者嫁之，宗人子既捨所生，呼汝為父，堅汝初志，略其細故，汝室有子，勿萌棄心，脫人之死，濟人之急，周人之窮，恤人之孤，一志行此，聽命于天，若此三年，當有善報。語畢，而隱形不見。尚忠信之，以為神告，厥後嫁婢一十三人，所養二子皆為娶婦，指授別業，使為久計，葬貧人父母五十餘喪，成貧男女八十餘婚，三年之內，果獲貴嗣，名日神保，長而克家焉。
　　返火第四十二
　　兄弟從來本一支，如何鄰壤便相闚。
　　苴侯邀利情難測，蜀主淳宗自不疑。
　　烈焰亘天方可畏，雄風刮面返遭危。
　　空中明語垂端的，始信神祇不可欺。
　　蜀王魚亮，有弟葭萌，封之于苴，是為苴侯，久之，苴遣使求賄，蜀王不應，於是遣人焚蜀府庫，火勢孔熾，予聞之，命風師返火，明言苴之無道，須臾，直之行人皆死於火，自是苴蜀交攻者三年，竟不勝蜀。
　　平苜第四十三
　　苴侯立國號葭萌，不念魚鳧是弟兄。
　　戈甲相侵民橫死，封疆密邇氣虛争。
　　更因信使談形勢，現出神兵示重輕。
　　葭邑一朝心伏義，兔教塗炭及黎氓。
　　苴蜀既交惡，干戈相争者久矣，蜀王猒之，遣莊蘇議平，苴侯不聽，莊蘇因言蜀之兵眾，手指西隅，予因現神兵而警之，苴疑其襲己，遂乞盟焉，使者言之于王，王為予立廟於都之北。
　　費丁第四十四
　　生前直道雖罹禍，身後遺靈恥括囊。
　　君寵五丁忘武備，予方三狄抗封章。
　　只知運土增妃墓，不信談兵拒敵疆。
　　謂我妖言何足較，從而毀廟又奚傷。
　　武都山精化為女子，色美而豔，蜀中所無，有聞於王開明尚，王見而悅之，納以為妃，無幾物故，王念之不已，築墓使高，以示不忘。武都長人費氏五丁從而媚王，以大力故，負武都山土增壘之，不日墓與山齊，王名之曰武楷山，謂妃死而懷土也。既而王親信之，寵用之，日侍左右，曾不暫捨，王亦多力恃勇，既得五丁，自謂空拳可以格戈戟，奔走可以敵車騎，於是不修邊備，至撒亭障，罷烽燧。予既為之神，享其血食，且彊秦接境，慮有不測，乃化一文士，自稱北都張生，叩閽上書。其略曰：臣聞專德者昌，專力者亡，昔者堯舜禹湯之治，天下在廷之臣，姓氏昭然，未有以力為專者，但匹夫之勇不可以為恃，絕人之技不足以威敵，飛廉惡來無救於商辛，羿射奡舟竟死於非命，近世三狄，長大多力，卒加誅勦。今邊隅費氏昆弟五人，初無道德，以力為任，王以其身相長大而賢之，乃不修武備，臣以謂費氏之力，一可當十，以至百人，為敵力無施矣，若以置諸臺臯，列為僕御，俾其倮股肱執射馭，奔走從事則可，若以為折衝鄰國則不可，要其所比，不過赤白長狄三者之如也。臣願謹先王之慶基，嚴彊秦之邊備，無以匹夫之勇而弛三軍之令。王不悅曰：汝諫吾謹武備，而誚吾養材士，是欲獵而廢鷹，警賊而廢犬也。予力辯之，時五丁在前，估王之寵，欲來見辱，予乃隱而不見，五丁以予為妖，又曰：此殆北郭張仲子也，於是毀予廟貌，予亦不較焉。
　　石牛第四十五
　　巴蜀相攻蜀富強，秦人貪蜀巧思量。
　　非干孝惠興謀善，自是開明用意荒。
　　礱石為牛山下立，鎔金作糞尾邊藏。
　　好財不聽忠臣諫，鑿路興兵致後殃。
　　周室寖微，諸侯互相侵伐，巴蜀交隙，秦與蜀鄰，惠王用司馬錯計，啟謀吞蜀，而蜀道險甚，行兵無路，乃於秦蜀之境，鐫石為牛，形製既大，置於草中，又鎔黃金為餅，置之尾下，如此者五所，陰使人伺之，月餘，金餅為人取去，旋復置之，所取既頻，蜀王知之，使人臨蒞之，數月得金千餘斤。乃命五丁開鑿險路，興兵五千，率挽石牛以歸。方發兵日，予復化形為儒者，以仲弓子長為名，詣闕請見，予乃上疏，言開路非便，獲金非利，王笑謂予曰：天不愛道，地不愛寶，吾以社稷之靈，石牛黃金自入吾境，黃金至寶也，可以富國，可以強兵，可以寬民，先生疑鄰國之詐，誠過計焉，豈有捐金數千而設詐乎？先生少遲之，石牛行且至矣。予仰天而呼，潸然出涕，王以予為不祥，左右掖予出，予從而隱焉。
　　五婦第四十六
　　秦人貪蜀志并吞，險路開成入蜀門。
　　尚恐石牛彰詐計，更將宗女許新婚。
　　不思大國難為偶，將謂誠心有所存。
　　逆耳固知辭枉費，忍持緘默負君恩。
　　石牛既歸，秦王曰：此用之開路則可矣，若牛歸而無金，則吾計敗矣，乃復遣人與蜀約婚，曰：秦與蜀鄰，親仁而善鄰，理之常也，吾有宗女五人，請嫁蜀王，王其納之。蜀王大悅，予聞之嘆曰：彼強國也，此物奚宜至哉！王乃遣五丁迎秦女於境上，王方日備千乘，候于北郊，以伺音容。予乃於衛士中現儒生相，自陳上疏諫之，王怒曰：汝非北郭多口張仲子乎，讒言見侮者三矣，敕左右兵之，予乃現忿怒之相，衛士驚潰，予獲免焉。
　　顯靈第四十七
　　忠懷不忍秦侵蜀，力諫吾君反被嫌。
　　怒相本期鄰敵畏，大身俄為玉音濳。
　　路迂七曲行方徹，山壓羣靈命盡殲。
　　從此一隅知敬仰，劍南聲勢已炎炎。
　　五丁既迎秦女以歸，蜀人萬眾，小大歡悅，蓋昧於禍機，以非為是，以弔為慶，眾人之常見也。予乃於劍嶺之陽，化大身相，橫截於路，意謂秦女畏駭，可以回轅，秦蜀之人觀者駭異，武於繞橈中聽有玉音，若曰：天之所廢，不可以興，蜀王是也，天之所興，不可以廢，秦王是也，子誠忠矣，如天命何？予乃收縮。會五丁識之曰：此必吾北郭神張仲子也，予將搏而食之，萬眾呼聲，震動山川，五丁逐予，予乃經山腹，行路成七曲，將入洞穴，為丁所及，持予甚急，予不得已，化身百倍，任其搖拽，尋以首穿山頂，回光反顧以震盪之，山隨身動，五丁與秦女俱至嵓下，山摧勢迅，於是五丁五婦皆陸沉焉，爾後蜀并於秦，吾亦無憾。
　　大丹第四十八
　　老氏中原猒甲兵，西昇甘作化胡行。
　　雲間車騎排千里，所在神祇送十程。
　　殺命心公寃自釋，吞丹志一體斯輕。
　　乾方不是濳身處，卻住坤隅慰眾情。
　　予以蜀亡，社稷變置，百靈廢祀，血食無歸，神遊崆峒，聊以休息。忽雲衢中，旌幢車騎過者三日，山靈相謂曰：景象如此，殆有聖賢經過。已而老氏將左右二真人，自東而西，予列拜于西嶽所部諸地祇中，西嶽有令，諸地祇皆拜送十程，予在翼護數。一日，請問懇于老氏，真陳往昔在蜀功過，老氏曰：大道之行，天下為公，爾既公於心，三諫於蜀，爾之功也，五丁五婦雖死於汝，以公存心，亦非過也，既有功於蜀，今國號雖秦，而井邑仍蜀也，爾宜永享蜀杞，以慰斯民。乃命徐甲取囊中藥一粒，授予曰：此大丹也，汝宜餌之，大者與道合真，丹者與心為一，爾後五通具足，非汝夙昔之比，中原擾擾，吾甚猒之，今將入西域行化，三百年後，西方之教法盛行，當來中國，爾宜信之。予敬受焉。
　　巴都第四十九
　　大凡臨事莫欺心，心鏡纔昏禍即侵。
　　巧計受珠誇倖械，厲聲决獄逞胸襟。
　　鞭笞二百難輕恕，受痛三旬可自斟。
　　廟貌焚修非所望，祇將直道報知音。
　　秦既并蜀，使張儀虜巴王而取其地，因以巴都為郡。久之，巴都守相伊庭儀，以太守疾攝事，郡民張威家奴萬真，投井而死，獄威月餘，威不任箠楚，誣服曰，實威殺而投之，蓋萬真先有所犯，威嘗撻之，不三日，真竊其貲，欲逃他所，為威所覺，真臆度不免，乃自盡其命，實非威殺之也。獄成，威之子聞之，以大珠百枚，遣人獻於庭儀，庭儀謂用事者曰：汝醫者，別日但以小箧作風藥來，雖在客前，無忸怩也，其家甚喜。至日，候門獻之，庭儀適會客十餘，方具酒肴，醫者至，且延之坐末，三行，醫起以獻藥為言，伊受之，方入中霤，旋悔之曰：事有不明，恐招謗議，命出之，封提如故，伊復命醫者，開箧取藥，猶恐事泄，分獻眾客，翌日以威之欵伏辜，卒陷大辟。威之子行哭於市，仰天呼冤曰：還有神靈察此寃抑否？予見之，夜迎庭儀及威之父子，醫者魂爽訴之得情，庭儀曰：珠實某取之，箧中之藥，乃素所備者，珠方入而易之，既受其珠，復畏太守知之，故不敢易其欵，予命鞭庭儀背二百，明日所訊之人寤，言皆同，方共訝之，俄聞庭儀疽發於背，號呼月餘乃死。威之家為予立廟，一郡之人，從而見敬。
　　婆娑第五十
　　人之生子要尊親，自幼劬勞育汝身。
　　冒姓固知羞所問，所生寧可棄其貧。
　　官中被罰情難忍，夢裹遭笞痛亦均。
　　一旦寃人成父子，鄉邦風俗可還淳。
　　巴蜀二郡之境，有山曰婆娑，山神轅安行來至巴郡渝水之上，見予曰：某之所治，居民勤而信，孝於祖彌，敬於鬼神，事無大小，占之龜筮，云吉乃敢行焉，山王嘗總蜀神，今巴蜀黔漢，列為四郡，秦人視之一槩為蜀，某之所治，王曷臨之。予以非公事，不欲輕往。一日，安行又至曰：某之治，有民周符，本袁氏子，某之族也，去車從袁，俗省之也。符之生日時皆惡，乃祖忌之，命勿舉，其父平叔不忍棄，乳養于外，三歲正旦，拜諸孫中，翁乃大怒，詬其子曰：汝欲以此命凶之子殺我耶？平叔提携而出。適友人周寧之相遇於途，且告之故，寧之曰：我未有後人，今請養之，他日，吾室有所出，則還君之姓，平叔與之。自後周日益富，袁以家禍連綿，貧甚，及周有子，而前約不復講矣。寧之既亡，平叔時往訪符，或告之急，則亦相濟至于數四，平叔私許以為符實己子，且嘗念我，乘間為符言其始末，會符之弟來，適聞平叔之語，叱平叔出，明日投牒於官，以平叔之言不直，笞之，平叔灶香于頂，以告於安行，且言子敢笞父，安行知其詳，念非符本心，未有所裁，王為央之。予乃與安行偕往，夜夢於符，見己之初生及王父不舉之語，及乃親乳養之事，夢未畢，哭而起，欲自庾，又以形於公牘牽制於弟，隱忍間，予復夢中責其不即聽從，笞之百下，符既覺，達旦不寐，明日拜于袁氏之門，謂平叔曰：符不早悟，為大人遺體，令神來見責，撻我幾死，今悔矣，且周氏自有子可承祭祀，符已不願預其家產，唯吾父之從。鄉人知之，以符為賢，周之子筮乃分家賞與符，任其歸宗，袁之夫婦老且有託焉。
　　梓潼帝君化書卷之二竟
　　#1『玉心』，疑為『王心』之誤。
　　#2『一万』，疑為『一方』之誤。
　　梓潼帝君化書卷之三
　　戒龍第五十一
　　周既為秦九鼎遷，諸龍聽命海神前。
　　輒因争道宣餘忿，不顧殃民有重愆。
　　指石為盟心可信，仰天設誓語無偏。
　　從玆岸滸耕桑者，無復橫流浸漬年。
　　青衣之水，自西而東，與岷江相會，秦既并周，九鼎西遷，諸山之祇會于嶽靈，諸川之龍朝于海若，所以聽革命而效靈祉也。二龍俱東，相值于江，合之中流，争先以行，氣不相下，鬥於江淵，二水俱壅，波濤橫湧，民居其滸者，千有餘家，一日浸漬，奔避無及，怨苦之聲，達于四境。予適見之，先遣陰兵萬眾，障其狂波，予造水中解紛，謂之曰：維新之命，易我舊德，餘忿不忘，百靈皆然，何獨二君？今以争道而鬥，禍及居人，向非吾兵障流，則此邑之民，靡有孑遺矣。且上帝好生，後悔何及。二龍曰：敬受教令，既遣俱行，且約歸而成之，及朝宗回日，予與之尸事，仰天設誓，指東西二大石，叱之使起，須臾兩石峙而立。予復戒之曰：二江之龍，言歸于好，天地為質，斯言不渝，若二石合而為一，則今日之盟可寒，决別而退。
　　鳳山第五十二
　　千重肌肉受胞胎，十月懷躭豈易哉。
　　情實片言違主意，羈棲兩紀受身灾。
　　不因夢裏騰魂出，争得山邊避雨來。
　　子母如初天理在，晚年甘旨且相陪。
　　果山之隅，富人王基，五旬無子，一日醉飽形言，睨其妻曰：人之欲富者，生有衣食之養，死有祭祀之歸也，今富而無子，安用富為哉？妻安氏亦巨室也，生平不字，性嚴而妬，聞以自愧，乃出粧資，買柳氏女以奉良人，逾年有娠，安喜甚，旦夜焚香，祝于天地，每以王氏嗣續為請。知柳有娠，即以己之衣飾與之，至於防護飲食寢處，無不經意，臨蓐之月，前期擇女醫以為備，既分免，果得男子，大喜。兒之乳哺褪褓，大小便利，皆自洗濯，視其子猶己生也。夫君賢之，子百晬，名曰宜壽，亦安之意也。尋別召乳婦專飼養之。或語柳曰：吾與汝主客也，汝至吾家，飲食受用，與吾無異，蓋以吾兒之故，爾兒將周晬矣，吾將擇媒嫁汝為良人妻也。柳乃號泣曰：非所願也，願與宜壽相處，死而後已，安不悅曰：汝欲與我為代耶？尋撻之，即易其衣裝，食以粗糲，視之如犬豕，呼則以畜名之，力則辛苦畢責於柳。宜壽三歲，一日走投柳懷，相向而泣，柳曰：我以兒故，飢寒苦力無所恨也，邇來月餘不見兒面，兒憶母否？宜壽亦哭之，聲聞于外，安往視之，奪兒出，持挺箠之甚苦，時當寒月，盡褫其衣，夜屏之外，詰早，呼里胥而逐之。基以重傷宜壽之心，勸留之，安曰：我與此畜勢不俱存，今欲以此畜為妻，則我且出，必欲留我，則無容此畜，儻移時而不决，則我且求死於君前，基不能拒，與柳所服裙釵，俾携而為貲，安氏奪之。柳以久於飢困，憔悴骨立，鬢髮童禿，身肉枯黑，人無取焉，乃行於城郭，窘食自養，適王之族有徙居通川者，挈柳偕行，年餘，安知之，貽書詬責，又被逐焉。既無所向，乃以薪水力作，糊口於人。厥後兩周星紀，宜壽父母皆死，己亦有子十歲，名知微，或告其妻康氏曰：我家生理頗豐，諸無不足，惟我所生，不知存歿，日夜愁苦，我今三十，而已華髮，伊此故也。即以家務委其妻曰：善視吾子，我將訪母，見而後歸。乃出而北行，凡遇井邑，觸處徘徊，淹留道塗。俄爾經歲，宜壽每出行路，哀哭摧毀，日惟一飯，菜米而已，誠動幽明，所至祇靈為之感格。巴梁二江相合之地，有鳳凰山，予徜徉焉，見一老嫗負薪行烈日中，揮汗不已，憩於松下，南向長號曰：宜壽、宜壽，吾兒健否？母困極於此，兒安得而念之。予聞之有所不忍，呼里域獨孤正而詢之，正曰：是王宜壽之所生母也。時宜壽久外，其家促歸，已返中塗，予為夢之，宜壽自見所生在家之日，苦樂之詳，及路中相見之處，明日大喜曰：神明告我，子母相見有兆矣。乃復北首，所經山川道里，皆夢中境也，行三日，到鳳山之下，方炊，暴雨忽至，行人莫進，良久，一村婦負薪而入，見宜壽揖之，宜壽心動，詢之，乃其母也，迎而歸之，柳年八十而卒。
　　魚腹第五十三
　　生身為女已卑微，況被狂夫掠賣之。
　　飲泣父親成瞽廢，積憂母氏似迷癡。
　　異鄉苦樂誠難測，一命存亡不可知。
　　直待咎元彰報應，臨終方悔得便宜。
　　蜀土之生民，二男四女，故其俗以女為卑。涪水之源，富民任盈年老無嗣，惟一女，愛之，名寶珠，年十五，隨鄰伴遨遊蠶市，燈下稠人中迷路，為惡少昝元誘之，父母重賞尋訪月餘，已為元所賣於夔子矣，父哭之失明，母義氏心氣成健忘。如此十年，百計求之，了無音耗，盈聞七曲之靈，乃肘行膝步，號泣見投，願一見珠而死。予閔之，乃敕八功曹將三百陰兵，方圓千里四外求之，或見珠於夔之魚腹，負汲而哀，詢之瀼龍，乃得其實。予乃夜夢於盈，自七曲而南，沿流下之，直抵夔門，見女與語，女亦夢見其父，既明，盈謝而去，使人相之，蓋如夢中所行，乃見焉。珠初為人婢，主母惡之，而箠撻過甚，又轉他家，前主倍取其傭，又三年，復為鄰子詐欺曰：爾父求汝，令我與汝來，又轉之他家，如此前後四主矣。珠今在張白家，主母忌人有孕，而珠實懷之，恐得罪，欲赴於江。而如有人難之，父聞珠聲音，目乃有見，俱詣其主，贖身以歸，母亦疾愈。昝元者老矣，予乃遣功曹監治之，日撻三百，凡月餘，抉其兩目，乞丐於市，自陳曰：寶珠之失身，元之罪也，今為七曲張主治我良苦且死矣，逾年而殂。
　　口業第五十四
　　人生口業報非輕，莫把邪言作課程。
　　妄語以虛為實事，綺辭增百作千名。
　　血隨砭石流無已，罪積陰司貫已盈。
　　犁舌不須求地獄，眼前公案甚分明。
　　龜城之民祝期生，有口才而習下人，有生相不具者譏笑之，妍美者亦疵毀之，愚昧者輕侮之，智能者亦評品之，貧者鄙薄之，富者亦訕謗之，官僚則播其陰私，士友則發其隱曲，至有門地才具出己之右，無可議論者，則曰乃祖微人也，乃父鄙人也，或曰其母家工商也，其妻家駔儈也，或曰厥弟不良也，厥子不肖也，凡所知識，皆不逃於貶刺之中。此猶細故也，人小有過惡，則既傳揚之，又增飾之，以無為有，以一為十，以疑似為端的，以偶然為故犯，以不得已為優為，以錯誤為情實，至於面折之，眾辱之，又從而告訐之。非特待他人如此，雖已之族黨亦不兔焉，目其父母為頑囂，目其兄弟為管蔡。非止於身為之也，或教人興訟，己則解釋之，或教人詛罵，己則辯證之。所習既久，不知其非，中年得舌黃之疾，使人砭刺出血，勢少間，不數日，又作，尋復治之，大約一歲之問，疾五七作，每作不下出血一二升，率以為常。一日，因與其徒話鬼神幽明之故，言天之雨陽之不時，地之豐歉之不一，鬼神之受人祭祀，祖彌之邀人奠酻，皆訶罵之。予適與江瀆會語，聞其多口，予方竊笑之，里域真官虞奇叔曰：此特萬分之一耳，因備舉而詳言之，予乃遣功曹謬其操持，使自以手探舌出，以爪犁之，涎血淋漓，如屠狗彘，流溢於地，觀者千百，使自宣其過曰：人之口業不可作也，如此月餘，舌枯不能食而死。
　　東郭第五十五
　　工作雖然為得財，也須擇術自量裁。
　　减輕添重由心造，提後推前以意猜。
　　業熟雙眸皆瞽廢，藝精五指盡傷摧。
　　三年陽責人為鑒，寧免鞭魂死後灾。
　　蜀郡土薄水淺，民生其間，率皆慧點有智數，多機變，巧於求利，闤闠之徒，雖一錢物皆有贗偽。東郭人黎永正本攻輪輿，猒其作重而貨遲，乃改業治斗甬，尋又治權衡，逾年，人有欲深斗重秤為囑者，倍取其直而與之，其欲减勺為升，减合為斗，省銖為兩，省兩為斤者，亦如之。永正又能作空中捩絲之秤，折底隆梁之斗，小民不顧報應者，以為便於日用，往往求之，一日，司察神紏奏，有旨：以為用之者固非，而作之者尤甚，俾所在神祇陽警而陰理之。予乃遣里域神段彥夢撻永正，雖悟未悔。既以聲名漸彰，求者愈眾，貪其工直，夜以繼日，使其目力昏暗，以致矇瞽，年方四十，妻棄而他之，二子生而亦盲。又以久業於此，不欲頓廢，既已失明，別無生理，乃至以手為目，揣摩廣狹，臆度長短，鋸斧釘鑽，冒險施用，左手五指朝傷暮殘，膿血甫乾，肌膚未平，尋復被苦指節零落，不能執持，行哭於市，人既識之，皆無所卹，飢寒切體，如此三年，使自暴白其過而死，二子相繼以殍，由是所用之者，因少戢焉。
　　牛山第五十六
　　積善須逢善果圓，惡人還值惡因緣。
　　公平苟信無凶報，慘刻蘇珍惹禍愆。
　　但種稻粱先滿地，莫憂刑棘後參天。
　　諸君試看簷頭水，滴滴相承不肯偏。
　　蜀郡涪郪二水相會旁有牛山，山之阿，井邑繁衍，邑之吏苟信、蘇珍所居比鄰，而每事相反，信以公恕，珍以深刻，信以廉節，珍以貪墨，信以惆儻，珍以陰謀，信以推誠無隱，珍以匿怨深中，信以語言必信，而不輕諾，珍以脇肩諂笑，而無情實，信奉母以孝，而教子以嚴，珍待父不敬，而縱妻犯上，信少求而儉用，珍奢費而無餘，信和同上下而無怨言，珍以己律人而少許與，信掩人之過而省言，珍發人之私而多口。鄉里公私皆以信為賢，以珍為鄙，且忌珍之敢為而不能與之較。歲終，邑人大集會，酒間，鄉老周同舉手示眾曰：秦有二水，曰渭曰涇，一濁一清，皆赴于河，發源既殊，波蕩不反，三尺童子見水之色，皆能以涇渭名之，蓋以清濁取之也。在人亦然。方語未畢，珍乃面頸俱赤，投袂而起曰：苟君是渭、珍是涇矣，珍與苟信聯事而切鄰，珍之所為，惟信熟知，今信播揚珍惡，使鄉老於廣眾中以水比喻，珍將報信以明心，信實未嘗以告人也。自爾，珍每見信必眦睚之，雖禮文相接，而中實仇敵也，又嘗教其子明能伺苟之子儀真之便，且將殺之。次年春，祈蠶行樂，明能與儀真並行江際，且語且笑，明能有惡心，而儀真未悟也，乃恃力推墮儀真水中，儀真急挽其衣與之俱墜，出沒於浪花間。予與諸龍君皆預供神之席，因勅二江龍拯之，郪涪二君雅知二子之詳，乃携儀真近岸，而轉明能于淵，會珍見之，褰裳而往，復取儀真擠焉，旋為儀真牽挽而入，觀者如堵，呼哭騰沸。予不平之，乃使郪龍曳珍之足沉焉，儀真得無恙，珍之父子皆溺，萬人兩兩相謂曰：孰謂龍天八部有私乎？信與珍禍福不在於此日也，蓋信之善果已熟，而珍之惡業方盈焉。
　　天威第五十七
　　婦人植性固多偏，孝養勤誠豈易全。
　　宿業雖應雷斧禍，今身幸有事親緣。
　　亘天虐焰俄回息，捲地威風急變遷。
　　馬氏焚尸支氏免，乃知輿議合於天。
　　郪邑民支祖宜，其妻喻氏，年二十五，有姑黃氏，八十病目無所見，性褊急，喜潔難事，而喻以少年勤廉恭順，能逢迎之，三年無間言。其夫因酒，誤人仆墮兩齒，求免刑責，入財自贖，以喻隨貲入之，喻無悔。一夕，夢里域追逮責曰：汝前生為比鄰牟容之妻，年三十病殗楪逾年，汝之姑七十餘，煮糜供汝，汝以口苦猒食，嫌其太頻，哭而叱之者數四，及臨死之前一日，對姑呼天曰：年七十者不死，我方三十而使之死，天不平乎！家司命聞之于天，帝有旨令焚汝尸，而汝氣已絕，事未之行，案牘仍在，凡三十年為一世，今當結絕，汝宿業所應者，死於雷斧之下，來日俟之，以汝今生且孝，故先期告汝。喻驚而寤，中夜坐而號泣，良人有家幹出外未歸，姑曰：汝以吾子破汝家貲，謂終身不可償耶？喻曰無之，凌晨沐浴，新衣拜其姑曰：新婦三年事姑無狀，今請假暫歸，恐不測，身死不復來歸，婆好將息。姑訝其言不倫，歸別其父母，所言如初。自灶香立於屋南大木之下，仰天而祝日：新婦之死宿業當爾，有所不辭，重念夫貧姑老，晚年失婦，誰為供事，一也，父母自少小教訓，今被天誅，為父母之辱，二也，身有孕已七月矣，萬一得男，支氏有後，三也，今二事皆不可避，獨支氏無後爾，乞少延三月分免而死。時大暑中，陰雲晝昏，風雷交至，里域為予言之，予知其心，乃為奏之，有旨：取里中凶逆者代之，富人張實妻馬氏，淫悍悖逆，事姑嫜無禮，制其夫如奴隸，予即遣里域同雷火神治之，俄喻氏無恙，而實之妻焚焉。
　　尚義第五十八
　　昆義由來一父生，至親安可便無情。
　　李華待蔚真堪尚，雍滌欺源太不平。
　　折臂輿情知顯報，表閭公議得嘉名。
　　因令薄俗成淳厚，鴈序怡怡免競争。
　　土黨水邑吏雍滌，有弟源亦仕于官，每為滌所窘，源以長上事之恬如也，滌源同娶梁氏二女，家私微芒必較，久之滌源為仇讎妯娌為寃對，雍之父母弗能制也，乃議析居。欲留源之房，滌不許，俾源夫婦出一物不與，責以歲時供奉，無幾路逢源，窘以不拜箠之既傷，復訟於鄉大夫，請其詞理，滌乃不直，滌之妻造源之門，曳乃妹出，亦箠之曰：法存長幼，終不立幼而笞長也，鄉議不與之。儒家李華父，晚景有爨婢出一子，臨終囑華曰：汝以為子，華泣對曰：是兒母雖賤，華之同氣也，他日華教養之，使之成材，昭穆有序，天可質也。厥後名之曰蔚，尤鍾愛之。既長為名士，為之娶妻，華有子彌明，先生於蔚十歲，自蔚甫能言，使彌明拜之，及長，禮待次其父一等，華與子及蔚均為鄉人所舉，達之太守，上之春官，論定以彌明官之，彌明失言於蔚，華乃撻之，彌明伏義，尋以家貲盡付於蔚曰：吾弟主之，彌明自有禄養矣，鄉人以為賢。秋社集，予在祭焉，鄉人以雍、李相況為薰蕕，滌聞之罵，坐復曳源擊之，予不平焉，乃使直事紾其臂而折之，滌妻尋亦疽發于手，如此三年，公私俱廢，生事寥索，父母相繼而亡，滌與妻乞丐而死，鄉人以為不義之報，郡守旌華之聞曰尚義。
　　旌隱第五十九
　　世情習俗最移人，日用塵勞喪本真。
　　守道牟君天所佑，輕身蘇子鬼猶嗔。
　　至言傳誦為規範，廟食興崇致奂輪。
　　蜀士始尊中國教，俗儒一旦變真醇。
　　蜀自秦并之後，中國文物之盛，先王大道之化，漸有習之者矣，而淳厚之風未振，囂浮之徒競起，予恐傷風教，有意欲化之。一日，巴郡宕渠士人牟麟好學不厭，而樂於教人，守道廉退，非有大故，不出戶庭，歲時起居，有受謁無出謁，貧甚而未嘗怨尤，郡守溫瑀辟請為從事，既不起，丞于扆往邀之，接語移時，所談皆安時順便，善身避世之語，扆欲致守之意而辭不得達，卒罷之，扆以告瑀，瑀嘉其節。蘇尚功者，嘗學於麟，未終其業，開門受徒，以師自任，而性好奔競，足跡不少安，求請省問，奴顏婢膝，為麟薄之，或以麟辭達之者，尚功踵門而辯之，麟亦自以為嘗教誨之，猶執先覺之義而語之曰：死生有命，富貴在天，子夏之言也，求之有道，得之有命，求無益於得，子輿之言也，子之所為，吾實恥之。尚功自恃少年拳勇擊麟，予適見之，乃化一儒士，為之解紛，顧眾而語之曰：人之壽夭窮達，有命在焉，非人為也，奔競無恥，不知命者也，命之所無，求之何益，以常求之，偶有所獲，以為求則得之，求益於得，是不知道者也，苟不知命且不知道，則所守既喪，放辟邪侈，至於不正不忠不孝，皆由此也，二子所為冰炭，君子小人之所以分也。觀者駢闐，或問予曰：爾為誰？曰：予所謂張仲子者，眾驚愕相視問，予隱形不見，自是遠邇聞之者，若尚功之徒改行有醇厚之風焉，渠人為予立廟。
　　祐正第六十
　　謀他財賄已非宜，況復萌心苦見欺。
　　正女一言祈響報，吉人盡室兔傾危。
　　俄驚縲紲皆離體，尋使兇強總磔尸。
　　福善禍淫天理在，非予受祭報其私。
　　北都富室智金禮，中春修祀，一室盡醉，暴客王才者，約其徒三人謀劫之，是夜未央，推戶直入，縛全禮家男女良賤九人，婢妾七人，唯全禮之妻與二女容繫之，既取其貲，將亂之，全禮之妻惶懼乞憐，幼女舜華年十五，與其姐舜英抱母而泣，才欲逼之，華罵曰：餓賊犯吾家，張神君未知汝也。語畢，其家司命崔瑄，與智之祖彌告急于予，予乃遣功曹輔興，領陰兵百人治之，所縛全禮以下繩皆自解，盡執其賊，翌日告於里正，聞于郡，悉誅之。
　　梓潼帝君化書卷之三竟
　　梓潼帝君化書卷之四
　　殺生第六十一
　　蠢動含靈皆有命，貪生畏死與人同。
　　因思骨髓脂膏味，俾在砧刀鼎鑊中。
　　不顧冤魂隨影響，只知滋味美喉嚨。
　　杜章享盡前生福，業果成時報不空。
　　卭有杜章，望帝之支也，生於富貴，父母好宴樂，會集以為常，凡烹割之事，章躬親之，及長，身任門戶廚撰無虛日，膾炙方離口，刀杌已在手矣。後以灾禍相繼，家道零替，無以為生，為人屠劊以就口食，所取人財名過命錢，又以飲啖兼人，饕餮成疾，方且飽滿，尋復中虛，而性嗜肉味，日常不足，及以罟取魚，以弋彈雀，所見飛走，皆萌殺心。中年生五子皆無指，口累所迫，過命之貲，不足度日，悽惶無聊，尋有癩疾，肌膚破裂，膿血流潰，見者掩鼻矣。自以飢火所燒，復受疾苦，投井自盡，為人執之，極口辱罵，於是仰天呼寃。予見之，訝而問里域主者、孫洪 叔言其詳，且言此人禄盡而命長，尚餘五年，予既知其造業之由，又復閔其受苦之酷，且歲方遥，惡其日夕怨怒天帝，乃遣功曹易其心志，使以手揭瘡皮以自食之，又以指點膿血吮咀求味，宣言於人噦；毋作殺生業，以我為戒，如此逾年，以準未盡之數，念斷而死，諸子皆殍焉。
　　酷虐第六十二
　　公孫武仲處心廉，鞭撻諸胥失大嚴。
　　資水賴恩還縱吏，酷民誅取卻無猒。
　　化身戒勵誠惟一，改行寬平利可兼。
　　栽抑有餘增不足，吏民兩邑惠俱霑。
　　牛鞞邑令公孫武仲治己以廉，而待人不恕，左右之人小有過失，笞一二百，蒞邑逾年，而胥吏無全膚，吏怨之。資水邑令賴恩性貪沓以苞苴為常，日用飲食，歲時衣裝，取給於胥吏，而民事造庭者，無問曲直，悉付之狴訐，恣吏誅求，意足乃已，吏意未猒，則遷延歲月，置而不問，民怨之。予以二邑之吏民被苦，乃化身為蜀郡丞長孫義，行諸邑觀風俗，劾仲之虐吏，賴恩之酷民，二令叩頭乞免，予戒勵之，尋隱而不現。後知郡丞初無行邑之事，二邑成以為神而敬信之，武仲改而忠恕，恩亦變而廉潔焉。
　　憫世第六十三
　　周室隳頹為不仁，蒼姬一旦變嬴秦。
　　慘刑暴吏無和氣，詐計窮兵又幾春。
　　不忍中原罹此禍，願開方寸濟斯民。
　　上天有旨垂俞允，雨後乾坤又一新。
　　予嘗仕於周，以忠盡命，血食於蜀，未幾，蜀入於秦，已而周喪天下，皆嬴氏矣。秦任刑法，視民如草芥，秦衰而干戈又起，中原塗炭于斯久矣。予以久處静境，思以拯斯民之苦，乃飛章上聞于帝，從之，若曰：白帝子遊人間久矣，而暴於殺伐，今已遣赤帝子代之矣，汝以本司火德，今當應世，以為赤帝子之後，予受命焉。
　　咸陽第六十四
　　護持全蜀幸優游，應世情牽強出頭。
　　被譖不成膺繼統，殺身空與結冤讎。
　　封王緣薄終何益，報母心酸未肯休。
　　那得身為率然相，盡吞諸呂快幽憂。
　　予之懇于上天，將以化身援天下於塗炭之中，躋斯民於和樂之地，無何，帝命以予為赤帝子之後，玉音可畏，予不敢抗，静而思之，非所望也。俄有九天監生大神，逼予受生，於雲霄間下視咸陽火秦之後宮闕鼎新，漢帝方與戚姬昭語，監生逼予曰：此所謂赤帝子者也，今為漢帝矣，予縱目間，為監生大神所擠，墮於帝側戚姬之懷，恍然而覺。帝以予生骨相相肖舉止可喜，名予曰如意，予雖提孩中，而本志尚堅，語言顧盻尤愜帝意，帝尤鍾愛，每以予兄為不類，薄之，晚年欲以予為太子，既不果，帝萬歲後，卒為呂氏所殺，予母之死，尤被酷毒，予深怨之，方冥冥間見母受苦時，思得復為率然之相，盡吞諸呂而後已也。
　　卭池第六十五
　　恃勢凌人不可為，無辜母子被誅夷。
　　銜寃入地至極矣，不共戴天良是之。
　　諸呂後身同一邑，雙親乞命在斯時。
　　海波平陷四十里，還我當年受百罹。
　　予自罹呂禍之後，神遊冥漠，又無職守，嘗蓄宿憤，思欲報之，已往修積，不復問焉。雖諸呂死拘幽冥，造業深重，歷年甚多，逮再生亦久，遂訪西海之濱，有邑名卭池，邑令呂牟，呂后之後身也，邑人多呂氏，蓋宿業相尋，諸呂造業之黨也，萃於窮荒。予母夫人亦生於彼，復為戚氏，以前身享福太過，生此而貧悴，所嫁張子，年老無嗣，夫婦以芟刈為業，一日野外相顧而語曰：生身窘甚，辛苦自養，暮年力衰，將不兔於溝壑，今六十而無子，是天將殺之耶？乃相與割臂出血，瀝於石凹中，以石覆之，拜天而祝曰：人皆有子，惟我獨無，今氣血薄少，不能施化，願此石下倘使動物生焉，亦遺體也，予識母氏心倦倦焉，一念感之，從而寓止。明日二老復來，揭石視之，血化為蛇，金色寸長，予所為也，母收養之，逾年，頂上出角，腹下生足，能自變化，每天欲雨，予為助之，身既長大，腹量寬邁，見羊豕犬馬輒食之，邑令有馬，色潔而駿，牧於水際，蹄傷吾末，因拘而啖之，馬蓋呂產之報身也。邑人皆知予，詳訪於予家而不獲，逮予父母於囹圄，責以三日求予，無狀將見殺焉，次日，予化儒士謁令解之，令曰：張老夫婦家養妖蛇，食人六畜久矣，今又食吾馬，吾將殺之，為民去害，張不見聽，是彼自為妖也，今必戮之。予曰：物命相償，宿業所致，遇彼吞噬，亦非偶然，今君為畜而殺人，豈令尹之事乎？令叱予使退，予復語之曰：君有死氣浮於面顏，宜善自愛，他日無悔。語畢，予隱形不見，令之左右皆以予為妖，予乃奏天稱寃，陳以前世子母無辜死於諸呂，今適逢之，願與之較，辭上而未報。因變化風雷，呼吸雲霧，白晝而暝，一邑之人，相視而語曰：汝頭那得為魚，至以手相捫頭面而泣，一夕揚海水以為雨，灌注城邑，圍四十里皆陷，予以身載父母而出焉，時孝宣之世，今所謂陷河者是也。
　　解脫第六十六
　　嗔恚之心莫易生，此心生處是無明。
　　只知直理堪平訴，不待琅音輒徑行。
　　謫受大身遭熱惱，填還寃債慰羣情。
　　世尊一語消餘業，卻得當來面目成。
　　予前以呂氏寃對，奏帝未報而擅行之，雖一時快意，宿憒頓消，及心定意平，良用深悔。翌日玉音荐降，以海神晁閎劾予擅用海水，陷溺平民五百餘戶，以口計之，二千餘命，除里域所具予前身仇對八十餘人，半在城隍，半居附郭外，其餘生齒，皆係夭枉，帝命賜譴以予為卭池龍，而奪其神職，且使天吏監臨，不得予預雨澤，羈囚於積水之下，連年旱虐，水復為泥，身既廣大，無穴可容，烈日上臨，內外熱惱，八萬四千諸鱗甲中，各生小蟲，師嗜不已，宛轉困苦，不記春秋。一日晨凉，天光忽開五色雲氣，浮空而過，中有瑞相，鉗髮螺旋，金容月瑩，現諸勝妙，希有光明，山靈河伯，萬眾稽首，讚歎歡喜，聲動天地，復有天香繚繞四合，天花紛委，隨處生春，予乃耳目聰明，鼻觀通徹，心清口潤，聲音發揚，仰首哀號，乞垂救度。萬靈諸聖誠衛先後，咸謂予曰：此西方大聖正覺世尊釋迦文佛也，今以教法流行東土，隨教化身，將往中國，爾既遭逢，宿業可脫，予遂起改悔心，生悲愍念，身自踴躍入天光中，具陳往昔報應之理。世尊答言：善哉帝子，汝於向來孝家忠國，作大饒益，又復憫世生護持心，因果未周，仇敵相争，以人我想肆興殘忍，遷怒于物，業債當償，今復自悔，欲求解脫，汝於此時，復有前生寃親之想，與夫嗔恚愚癡念否？予聞至理，心地開明，內外罄然如虛空，住無人無我，諸念頓息，自顧其身，隨念消滅，復為男子，聽佛宣說，得灌頂智，得大辯才，得神通力，得圓滿相，龍天八部皆大欣悅予皈依焉。
　　仁政第六十七
　　嗔業焚和障最深，堅持忍鎧莫容侵。
　　瘡傷爾體猶吾體，痛切他心似我心。
　　吏既不欺終幹蠱，民知相愛自甘臨。
　　清河薄譽緣斯得，歌詠惟將和舜琴。
　　予既離惡趣，即得善生，受形於趙國，為張禹之子，名勳，既長，為中正所推，為清河令，寬明自任，人不忍欺，待吏如僚友，視民如家人，吏有失謬者是正之，弛慢者勉勵之，鹵莽者教誨之，貪饕者廉察之，詭詐者請難之，不用誥詔者免去之；惟曲法戕民，以白為黑，事干人命者，使自理之，辭窮心盡，然後付之於法。其初情可憫者猶宥之，佚出之罰，予所自當，不敢辭也。民有争財賄者以義平之，争禮法者以情喻之，為賊者使償其貨，傷人者使庭拜其敵，姦及殺人者付之於法，其本心可恕者猶出之，容惡之謗，亦不敢辭焉。以是一方之內，雨暘以時，蝗蠡不作，偷賊相戒而出境，姦邪革心而改行。為政五年，怨惹不聞，四民為之歌曰：吾有師，師嚴而不慈，教我恕我，張君能之。吾有友，友信而不戒，親我正我，張君是賴。我有親母，恩掩於義，張君似之，柔而不制。我有親兄，責敬於情，張君似之，和而不爭。後為太守，責以趨進，予解組焉，時章帝元和之末也。
　　幽明第六十八
　　盡心於道道斯存，篤志求仁仁自成。
　　性定乃能通晝夜，神全方可治幽明。
　　林宗愛子存公議，帝旨傳言無隱情。
　　三紀辛勤效功績，不妨陰騭相旱生。
　　予以先世善政有成，福業滋茂，天年甫盡，即遂有形，於順帝永和間，載生斯世所謂張孝仲者，猶不忘於故稱也。復為郭有道所品題，雖不登顯仕，浮沉里問，而上帝有旨，俾予日應世務，夜治幽明，凡人之屈抑冤枉，陰德隱謀，予皆知而籍之，以至鬼靈邪祟，無不預焉。如此三紀，幽明兼濟，人鬼交利，予有功焉。
　　籌帷第六十九
　　襟懷有武且兼文，一寸心田萬象分。
　　寶運將開司馬氏，兵謀聊贊鄧將軍。
　　出奇問道#1行吾計，盡瘁沙場佑帝勳。
　　史氏簡書還闕逸，何妨籌畫事無聞。
　　予以善功世修，漸復神職，而命債未償者，猶不吾置，復生於河朔，少負氣節，眼見世變，嘗以功名自期，乃為大將軍鄧艾見知，辟請為從事，凡所舉謀，予必預焉。及伐蜀之年，予為行軍司馬，勸艾以間道出奇，以省鋒鏑之禍，入蜀深境，遇諸葛瞻，許以封王琅邪，瞻不之聽，至於交綏，瞻之中堅，予所當也，或有流矢星飛，集於予體，瞻方就擒，予欲營救之，而創甚矣，蓋向者叩池未償之報者也，可不戒哉！
　　如意第七十
　　帝手何年自執持，玉京一旦賜於台。
　　指揮行陣陰兵出，顧揖仇條惡意移。
　　利器尋常為伴者，舊名時復自呼之。
　　從玆所向皆如意，三界神靈孰敢欺。
　　予既滿前緣，詔詣玉京，洗除惡籍，鼎新神位，俾予永福坤維，帝又以所執之杖賜予，帝旨若曰：資爾孝仲，萬靈之雄，忠孝全節，世資爾功，查汝斯杖，無所不通。又曰：此如意也，予以杖契宿名，欣然受之。
　　丁未第七十一
　　越裳五畔金山邑，越嶲南邊近海涯。
　　醉眼醒看新日月，閑心忙愛舊煙霞。
　　元辰司命專丁未，趙國中興顯故家。
　　火德佐王千萬祀，始從今日拜其嘉。
　　予以寶杖自隨，無適不可，因念前身西海之隅，復經從焉，越裳之西，越嶲之南，兩越之間有金馬山，勝境清絕，張老夫婦，予累生之父母也，於是生焉。時晋武帝太康八年，歲值丁未，二月三日夜子刻，以甲子考之，則其時已屬辛亥矣，帝命以予為丁未陽官本命元辰焉。
　　水漕第七十二
　　夢裏為龍為帝王，多生習氣未能忘。
　　笑他酒饌修淫祀，書我官銜牒水鄉。
　　風雨聲中奔衛子，桑麻陰下舞商羊。
　　職司全蜀幽明事，七曲遷居道路長。
　　予以成長妻男具而孝敬不衰，見鄉人以旱祈雨於土木，予笑之，蓋予嘗夢有報矣。一日，水際自書官銜移文海神，乃見使者告予：以有形以來，自周為人，迄此顯化七十三矣，乃呼予為運判，促上白驢，風雨聲中頓失鄉地，入大穴中，宮庭明敞，父母以下血屬皆在，一夕雨澤大作，徧全蜀之境，蓋有旨以予總護全蜀幽明之事焉。
　　桂籍第七十三
　　儒家桂籍隸天曹，得失榮枯數莫逃。
　　夢契真誠題義顯，牓隨陰德姓名高。
　　封妻廕子由寒裔，曳紫腰金自白袍。
　　為報難窗無寐客，勉心文行莫辭勞。
　　帝以予累世為儒，刻意墳典，命予掌天曹桂籍，凡士之鄉舉，里選大比，制科服色，禄秩封贈奏予，乃至二府進退，皆隸焉。
　　孝廉第七十四
　　經術談王辯異同，孝廉特地起遺風。
　　江寧神璽皆天命，日麗重光顯帝功。
　　馬化已知興晋室，蛙尊誰謂屬劉聰。
　　跨驢直入西凉地，游戲隨機現六通。
　　予慕釋氏韜光禪寂，建興中，憫戎狄窺伺朝綱，非命世英雄弗能反正，會元帝建策南渡，綏撫江左，而白麟玉璽見於江寧，臨安日有重輪，皆中興之象，予改日作儒士，跨一白驢，往河西應孝廉謁張軌焉。
　　感時第七十五
　　擬陪鄉士獻能書，喜遇姚萇古亦無。
　　欲激頹波專號令，敢攄忠節委均輸。
　　不堪狙詐為三俊，笑倚鴻圖應一呼。
　　興盡先期歸蜀地，軺車枉駕訪吾盧。
　　予建興末，作儒士謝艾，跨驢入西凉，張軌以予為主簿，張重華嗣位時，石季龍使將麻秋侵寇不已，凉州震動，府司馬張耽言於重華曰：議者舉將皆推夙舊，且韓信禳苴皆非舊將，盡明公之舉，惟材可任，主簿謝艾兼資文武，委以專征伐之事，庶幾可也。重華召艾問以計策，艾曰：耿弇不以賊遺君父，黃權願以萬人當寇，乞假臣數千人，為殿下吞之。重華大悅，以步騎三萬人令艾討之，麻秋率大眾以禦之，艾乘軺車，冠白帢嗚鼓而行，秋望而怒曰：艾年少書生冠服，如此輕我也，命黑矟龍驤三千馳擊，左右大擾，勸艾去，艾不從，下車踞胡床，指揮處分，賊以伏兵發也，懼不敢進，秋軍乃退，艾乘而擊之，俘斬甚眾，秋乃匹馬夜遁。季龍聞而嘆曰；吾以偏師定九州，今以九州之力困於重華，真所謂波有人焉。繼而往關中與姚萇為友，欲激頹波，以正風化，奈何縱暴之君競起廢弒，然萇雖少而多謀略，又況宿有契好，故作密友。久之，予猒處凡世，思歸蜀峰，約萇曰：苟富貴，無相忘。後萇以蘢將軍使蜀，至鳳山訪予，予禮待之，假以鐵如意，囑之曰：麾之可致兵，萇疑予，予為之一麾，旗幟蔽天，戈盾戎馬萬餘，列之平坡，今試兵坡是也。後萇以符堅死，即帝位號秦焉。
　　誅暴第七十六
　　禍福之機本在人，只争現報與前因。
　　貪汙賄利欺君命，剥刻脂膏虐下民。
　　搉貨王仔生犢尾，刷錢馬諤化猪身。
　　從玆警悟堪為戒，一念纔虧即有神。
　　予仕晋之後，兼治幽顯，時蜀之導江王仔者，永和中任帥幕吏，被檄督摧課鹽於潼川，而王躬詣井所，召民強與約，率令倍差認課，當取五千斤者，倍取萬斤，又約來年所輸不滿額者，籍其家，王仔知其不能如約，窺欲役入之，使官自煎，既復命，帥以鹽數倍增喜之。予聞其苦民，故陰怡之，是夕，帥馮遷夢王仔來謁，而公裳下有一尾，方驚寤，有婢亦魘，及甦，言適王使者來，公裳下有一牛尾出，再四言其摧利貪汙之故，令生蜀之屬邑田家廷，翌日遣人訪之，果如所夢。又益昌馬諤者，同為帥屬，每出部邑督錢，惟以多為貴，不問額重虛實盈縮，必得為期，且以此自負，蜀人苦其虐，號曰馬刷。或以王君牛尾警之者，馬曰：正使見世尾生，亦何必問。予聞其暴虐如此，聞之上帝，繼而病卒，七日之中，其家作薦復，聞棺中有聲，意其再生，亟開棺視之，則已變為一猪矣，急掩而葬之，時天氣晴爽，喪車方起，大雨如注，送者皆不可行，及墓次，水已縊矣，此可為汙吏之戒。
　　明經第七十七
　　銅川蓍筮久濳心，道學儒宗已陸沉。
　　天假仲淹重振鐸，文追孔氏復鏗金。
　　儒風欲繫唐虞化，大雅全排鄭衛音。
　　董氏庶幾顏氏子，升堂窺見室之深。
　　予久處穹昊，帝以中國道衰，欲王化之，復行故命，予生銅川家，知隋運將終，吾道未濟，退居河汾間，修先王之業，制禮以節情，作樂以和俗，恢刑政以防其非，崇祭祀以介其福，祖述周孔，取則軻雄，九年而成經也，其於五常之教，於小子何述焉，復以禮樂之學，付之董常，惜其不一用於太宗之朝，悲夫！
　　護聖第七十八
　　漁陽鼙鼓叩長安，此日明皇幸劍關。
　　若聽九齡攄諫論，豈勞七曲重躋攀。
　　不因儒士為親謁，安得鑾輿返遠還。
　　萬里橋邊迎禁蹕，誰知虛位紫霄間。
　　予自汾陽傳道，猒於死生，再奉帝命輔唐室，故命長子淵石生於清河氏之家，即九齡。明皇時，李林甫之譖毀肅氏，而帝賴之以不易，至於議論風生，首登七寶山，坐有文場戰師之雄，應制走丸之辯，後漁陽之亂，明皇幸蜀，鑿劍嶺而觀中原，歎曰：吾聽九齡，不至於此也。予因至萬里橋，以儒士謁帝。帝曰：卿非北郭張生乎？予曰然，臣聞元載孔昇天，虛位久之以待陛下也，帝默然。後肅宗收復京都，韋見素迎帝歸闕，封予為右丞相，而予密衛鑾輿至咸陽，帝移大內安頤，遂辟穀，張皇后進櫻桃蔗漿等，悉不食，常玩一紫玉笛，自吹數聲，有雙鶴下徘徊於庭，帝謂宮愛曰：吾奉上帝命，居元載孔昇天，令具湯沐，復就寢而升化矣。
　　明威第七十九
　　影響昭昭理可尋，往天豈與物交侵。
　　眼根所著無非色，身業居多莫匪淫。
　　四舉不沾天子禄，一生虛負狀元心。
　　李登狂妄終除籍，感報徒嗟罪障深。
　　唐李登者，年十八，鄉貢首，自後凡十年一薦，名愈下，年幾五十，不第。一日，齋戒詣葉静法師，且告曰：登自十八歲叨冒鄉薦，凡經四舉，不登一第，何罪至此，幸法師入冥，為某勘當此生如何？法師語之曰：蜀之梓潼，有神曰北郭生，掌文昌主貢舉司禄之官，必能知之，吾當為汝叩之。一日，上章道過治所謁予，法師曰：士人李登者，某年月日時，凡四舉不第，此人果何如？予命一吏示籍，對曰：李登初生時賜玉印，十八歲魁薦，十九作狀元，五十三位至左相，緣得舉後，窺鄰女張燕娘，事雖不諧，而擊其父張澄於獄，以此罪展十年，降第二甲；二十八歲後，侵兄李豐宅基而奪之，致刑于訟，以此又展十年，降第三甲；三十八歲得舉後，長安邸中淫一良人婦鄭氏，而成其夫白元之罪，又展十年，降第四甲；四十八歲得舉後，盗鄰居王驥家室女慶娘，為惡不悛，已削去其籍矣，終身不第。法師辭退，以是語登。登無以對，一夕愧恨而死，後之士夫可不戒哉！
　　濟順第八十
　　綿綿唐祚欲傾摧，叛逆陵遲陷北臺。
　　逼脅乘輿臨草莽，争驅甲冑走塵埃。
　　天恩昭顯精神會，帝道重宣雨露來。
　　桔柏津前新應詔，虬鋩誰信作良媒。
　　唐乾符中歲荒，河南為盜者甚眾，尚君長伏誅，尚讓等推黃巢為主反，長驅江陵，渡江為患，入河北，攻河南數十郡，次陷洛陽，破潼關，僖宗播遷入蜀。巢犯闕，巢遣朱溫等攻鳳翔，至潼關追僖宗，乘輿夜遁出鳳翔，予以儒服見帝，帝夜行馬駃，予以所乘騎奉帝，帝乘之，予捧足攏馬，密布綵雲，衛帝騰空，彌明露雲微綻，令帝下視，見鳳翔軍與巢軍戰于龍虎阪，若蟻陣也，帝曰：此何所？予曰：此乃空際，帝驚歎曰：卿非北郭生張孝友乎？我非卿豈料生耶？予奉帝至劍南複道，帝疲甚，欲少憩，命予股以枕之，熟眠，林葉風聲，帝忽躍起曰：巢兵至矣，鼙鑑近也，予曰；非也，乃林葉風聲。久之，從駕宿衛始及，訝帝行之速也。帝至桔柏津曰：我有一女，乃興唐公主，最神慧，奉卿箕箒可乎？予曰：臣幽也，何敢奉承？帝曰；勿固辭，遂封吾順濟王，親至廟奠獻，解劍為賜，仗予剿賊，後宋文通等斬巢，送首成都，帝還闕，則興唐公主從而殂矣，予命兵迎公主歸七曲焉。
　　濟迷第八十－
　　救世乖訛物理衰，神人淆混化塵微。
　　庸愚指我為妖妄，蒙昧嗟予擬是非。
　　匝地亂雲多雨潦，亘天烈火示光輝。
　　孫譙始信英靈著，從此寰中顯福威。
　　五季中，進士孫譙者，性尚剛介，不與羣居，詆斥佛老，著《無鬼論》，自隴之蜀，過祠下，侮辱無禮而去，抵於山陰，天忽昏晦，風雨如撒，行者不可進，欲投邸而不可得，遂呼曰：此乃北郭生張君，如果有靈，則指涯涘如何？予令佐神舉火一二示之，譙尚笑曰：廟奴誑我，再呼曰：神既在，何不為我止風雨，使我能抵于平陸如何？予笑曰：子所過神祠必狎侮，指以為妖，笑以為誣，今悔之何及也，予示之以炬火數百，山川明朗，可容行李，須臾風雨頓止，翌日留記于廟焉。
　　忠顯第八十二
　　熙熙天祚福皇朝，叛寇生羌亂蜀妖。
　　均唱勃徒凌郡縣，順連賊伍結蒭蕘。
　　卒呼勇義陰兵力，箭貫膚腸意氣豪。
　　木馬汗流如密報，天恩依覆下參郊。
　　皇朝均順之亂，主帥雷守忠祝吾助神兵，遂入蜀，至利州，為賊堅壁固壘不下，其裨將王吉大呼，語賊曰：吾奉天命剿賊必矣，可降，而賊以勁弩射之貫腹，其人歡呼自若，封之以藥而無恙，帥亦如之。朝廷封予英顯王，而功奏上天，即證定慧王果焉。
　　聖治第入十三
　　太平風化樂唐虞，致治馨香等太初。
　　率服四夷明德教，奠安百姓法規模。
　　挈衷頓領知賢相，錯節盤根見大儒。
　　子含輔成元祐政，著書猶用鑑寰區。
　　皇朝一祖四宗，垂拱太平，予奉玉音，以次子文明生于司馬氏家，名光，盡誠於館，著古今歷代史以鑑於世。輔宣仁聖烈皇后，擁少主不出簾帷而天下治，當時庶政聿修，咸謂德合天地，道通神明，因積仁累德，凜凜乎庶幾周召之烈焉。
　　摽忠第八十四
　　藝祖開基妙若神，我今遜德不勞兵。
　　終南斕聖曾全壁，汾晋西祠已結纓。
　　寇氏澶淵平虜力，真皇東作福基成。
　　此回又是忘形久，笑指朱崖道一征。
　　予以世態之變，居寂久之，而符生於皇國開基之初，即寇準也，後澶淵之役，立仁考之功，予與焉，至於以予為誣，議予涉海至崖，悲夫！ 
　　興國第八十五
　　朝廷中否甚傷情，事業班班可訪尋。
　　政在平江扶大寶，兵虧陝右本天心。
　　便宜坐使兩蜀静，陞陸恩流三峽深。
　　要識此回神異處，柩中全體土無侵。
　　予紹聖丁丑，託化張浚，立一世之英表，平江復辟，至聖天子垂統四十餘載，至富平之敗，非浚之失，乃天也。隆興甲申，浚死，葬于衡陽，其子杓欲更葬于蜀，既啟棺視之，威容儼然如存，合郡士夫觀者如堵，以手加額者眾，因從而掩之，倘非予神化，安有此也。予生領天子之權于蜀，掌職文昌之命于天，其功績不忝矣。
　　止足第八十六
　　玉策褒稱賜寵光，尊隆師傳總元綱。
　　積功唯喜修天壽，被命寧辭抗帝章。
　　蒞事惟勤居太極，貢賢是任主文昌。
　　錫民五福期康乂，非特區區一雨暘。
　　予隆興之歲，奉玉音加秩，若曰：文昌者，教化之本原，實傳列聖之業，儒士者，道德之淵藪，宜攄一德之忠，播告諸天，亶孚有眾，惟文昌司禄主者職貢舉真君，衛民少傅靈應帝君張某，德被萬物，威形四方，粵自有生，顯從浩劫，順考古道，鑒觀人文，照臨並日月之明，發生佐乾坤之化，是以教耕稼而民人育，每裁制而自優，修禮樂而政事康，果猷為之不謬，干戈載戢，陰陽常和，水土既平，休祥時格，託之庶務，試以諸難，皆濟濟以可觀，每多多而益辦，昔自水漕令蒞台衡，尚持救苦之心，誓拯倒懸之念，厥有成績，巍乎難名，察乎九十餘化之行藏，命編羣冊，著以萬二千端之行節，豈曰空文，顛則持而危則扶，惡以懲而善以勸，生民允賴，惟乃之休況，復恢龍漢之圖書，闡鸞臺之典則，欲分身而顯化，率諸聖以混融，萬梵開張，三界均利，宜加峻位，俯叶輿情，名躋南極之尊，禮絕星聯之上。於戲！躋三階而下太乙，久彰應物之符，斂五福而錫庶民，式賴師言之左，誰其能者，汝往欽哉，可特加金闕昊天太師鈄察三界禍福事。予辭表略曰：滿盈之懼，上瀆瑩聰，溫厚之辭，時紆訓誥，意敢懷於不敏，欲猶冀於必從。中謝伏念臣德薄位尊，言輕行寡，徒以效誠之次，未懷引退之私，玆遇盛時，重叨異數，豈不侈高上之賜，其亦畏至窮之灾，恭惟天尊上帝，道善貸以且成，明容光而必照，護以小疵之失察，其由中之言，方將曲致於施仁，夫亦何嫌於遷令。再三辭遜而受之，兼司四方禍福，所以分身應化焉。
　　訓逆第八十七
　　密承帝旨下蒼旻，昭示塵寰禍福均。
　　燮理權衡明察訪，斡旋綱紀運經綸。
　　外臺執法專生柄，蜀部觀風秉化鈞。
　　雷震中江王氏子，斲棺只為逆亡親。
　　予被命遷師相之職，專生殺之柄，採訪善惡悉便宜也。乾道中，蜀之中江王千者，初其父母自買香木棺，以備身後，王易以杉木，已而又貨之，易以株板，及亡母，則又留株板欲自用，但市松棺，斂母而葬。予於旬日將王以雷擊死，倒植其屍，或走報其子，急往哭而扶屍仆地，日正中，忽雷震挈其子於五里外，洎復回見父屍，依前倒植，凡兩瘞皆震出，遂棺上斲一竅，以竹而掩之，姑免震焉。
　　戒欺第八十八
　　為人貪暴莫如廉，禄筭乘除理灼然。
　　楊震四知名莫掩，子文三已節尤堅。
　　存心勿謂陰無報，失職那堪又减年。
　　試把徐謙形夢感，黃金特地障前緣。
　　乾道中，新都丞徐謙者，被檄充勘官，將道經宿徐氏家，主人前一夕夢神人謂曰：明日有徐侍郎宿汝家，宜善遇之，神人乃吾所遣佐神也，至晚，果有徐從政踵門，遂具盛禮。及回，復夢曰：徐子此回受人五百金，枉七人命，天曹已臧三十年壽，官止此矣，徐氏遂不復相接，丞公深訝之。抵暮，遣蒼頭語以夢中之事，丞公愧形于色，回任及替舉主改秩，未及命而卒于邸中，年三十四。初傳其死，鄉人未之信，既聞其事，莫不惜其用心之欺焉。
　　誅悖第八十九
　　子職須知奉二親，養生送死禮宜遵。
　　遺骸暴露如羈旅，逝魄浮游未掩真。
　　餘子徒勞從孝行，春秋責備在賢人。
　　羅生感夢還鄉舍，方悟陰愆速此身。
　　梓潼縣羅鞏者，入于上庠，過予祠，默禱於予，一夕，予夢告之曰：子已獲罪天曹，宜急還鄉，前程勿須問也。鞏懇曰：鞏平生操守，鮮有過失，願聞罪由。予曰：子無他，惟父母久不葬耳，鞏曰：家有兄弟，何獨歸罪於某？予曰：以子習禮義為儒者，故任其咎，餘子碌碌足責也。鞏既悟悔恨，治裝回鄉，同舍驚問，鞏以夢告，則未及家而卒焉。
　　真元第九十
　　物有濳通信可知，幾回利濟惹閑非。
　　觀風隴蜀存真寂，掌籍南昌應化機。
　　曲意為民除塚訟，忘形救物拯萎微。
　　從玆願化昌黎後，別有精玄示福威。
　　紹興庚戌，予遊神察訪，附鸞抵涪之樂溫，會龍門韓申之叩予符訣，救其孫坤臣之危疾。予令治病功曹應感，更生以申之宿契所遇，予遂付以符籙。
　　拔苦第九十一
　　苦海滔滔浪接天，生來死去各前緣。
　　争看妄想空花裹，不覺枯骸腐草邊。
　　孔聖殤童因立教，周文葬骨豈知年。
　　皇穹委任司民苦，惻隱之心亦空焉。
　　予以上帝篤好生之德，而天下多遺骸暴露者付予誘收也，且古史曰：枯骸不知年數，尚感文王之葬，童子結伍以衛魯國，猶存孔子之殤，然今人不念葬其父母，況於他人而有惻隱乎！予以救苦之功，而陞證安樂不動地，游戲三昧如來果焉。
　　福瀘第九十二
　　煙橫瀘水碧漣漪，殺業誰知會遇時。
　　山寺劊身徒憤憤，岳靈未報且遲遲。
　　倘存忠厚佛三昧，不到仇連李萬兒。
　　張信復歸王吉手，彼寃此報罔瑜期。
　　紹興中，瀘帥張孝芳者，為卒伍張信等所謀而致叛，信為同伍張昌殺之，瀘遂平定。此乃紹聖中秭歸鄉一僧，俗姓廖名慧覺，居山院蓄資甚厚，集眾作斷瘟水陸，繼而茶寇李萬兒者，率眾欲劫之，初不知其僧設穽於四垣，遂盡陷之，惟李萬兒數人，僧與其徒劊而食之。後李萬兒圖報其冤，岳靈曰：汝報之未可，此人有為眾作福之緣，未艾更一生可也，惟汝尚有所殺，王吉必報汝也。自是僧慧覺生清河家，即芳也，萬兒乃張信也，吉即張昌也，其報昭然，予遂與英烈統理神衛瀘而平焉。
　　眼明第九十三
　　自從太極肇羲皇，神性隨機雲水鄉。
　　九十四迴彰變化，三千餘行露微芒。
　　雙峰為建立初宅，七曲重遊參宿方。
　　聊附飛鸞明此意，出書示訓藉揄揚。
　　予以真元拔苦，後天命荐隆位，登金闕，逍遥紫虛，遊神訪察，寓鸞顯化，示以道德仁義之教，變其偷薄鄙詐之風。忽功曹奏涪陵郡之樂昌運騰里人楊思作文昌星席，予拉崇應為降福民，朱章感諸真共集，因覽山川之秀，有雙峰者，真神仙窟宅氣宇，予遂為有君玄初大帝，化建寓室，而韓震巽亦樂施田焉。予遂請于帝，立昭明應化鸞臺，以示四民休徵，今祠已落成之久，為樂昌之美觀，蓋於吾香火莫非夙昔契，且世人亦知予父玄初大帝尊號，宜益加敬焉，故畢工書之，以示後之士夫云。
　　終親第九十四
　　古來喪不過三年，暮死朝生宜吉涓。
　　祭葬克終營馬鬣，哀矜盡孝卜牛眠。
　　風雷感激施甘澤，稼穡重蘇起大田。
　　埋王佳城寢苦畢，神龍輔佐產英賢。
　　予昔在蜀，栖真於摩維洞，天早蝗三載，有四境城隍同日申到。蜀民無知，停柩經年，暴露考妣，血尸衝穢，上天見怒，鎖諸龍潭，旱損禾苗。民失秋望，欲望真君眷憫，蘇救生民，予化一居士，隨門勸化，急作展窀穸，遂與青源真君射洪真君議，檄九江龍王克沛甘霖三日，已往復蘇多稼，民大悅。時玉帝大怒，九江龍王擅行雨事，追斬龍族，予又化一秀士，普勸龍王龍女及諸生民，不斷音聲誦彌羅御誥，不計萬數，未經三日，祥風瑞氣藹于金闕，奉命特赦龍王之罪。自後孝子順孫，既喪考妣，不敢停柩，克終大事，事親終矣，陰陽和，風雨時，福貽後昆，芝蘭挺秀，壽富康寧。
　　放生第九十五
　　濕化卵胎都是人，只緣貪戾著真情。
　　螟螟抱母懷春毓，蠢蠢凌波逐浪生。
　　陽序放魚延紀壽，冲元活鱔慶前程。
　　遞相勉諭放生命，福蔭循環世代榮。
　　予念一切眾生皆有佛性，凡食牛肉者，上天有太牢星，地下有太牢山，專治食牛之人，受苦萬劫，殺牛之人，萬劫無赦，多遭疫癘而死。至若猜羊犬豕、羽毛鱗介、濕化卵胎，皆受父母生成，因差一念，見出萬形。仲春禁覆巢，此月令之戒也，弋不射宿，孔子之戒也。凡好道修真之士，肥甘不足於口，三寸舌根而已，何如不自殺，不教他殺，不見聞殺，隨喜殺，享此五般净肉，可以無大過矣，何必貪諸口腹。昔李冲元好食鱔，予知其情，感夢化一早嫗告沖元曰：我腹中有五千子，我死，子亦死矣，儻能更生，獲福無量，冲元信而捨其鱔，後不復再殺。又陽序一巨商耳，予知其詳，化夢形之：子明年當死，若救得十萬生命，可延一紀之壽，序曰：大限既至，何可活十萬生命？予曰：可放魚子，則有報驗，序覺之，大書市肆，遞相勉諭，及不惜己財，贖魚卵投放水中，月餘，予再形夢曰：子救十萬生靈．已足矣，可延壽一紀。後子孫世代榮昌，信不誣矣。
　　中興第九十六
　　駭聞仙樂奏宮商，大道中興踵後芳。
　　道德五千消劫運，乾坤億載福金湯。
　　黍官景運重宣化，蘂笈靈文再闡揚。
　　正一玄科振寰海，永延皇祚壽無疆。
　　予遊宴玉京，怡真静默，每念龍虎嗣漢三十六代天師，乖於紹聖，遂托形宗演，果受玄恩。蓋以劫運未消，教風怯振，所幸道德五千文一脉存焉，玆又夢符仙種，立為三十七代，與棣受命于先朝皇帝，親沾灑翰，頂受師號，中興玄化，衛國衛民，榮祝帝堯萬壽，子禹孫湯，股肱惟良，保劫度齡，民安鴻雁，正一科教由是而興焉。
　　弭蝗第九十七
　　隨方分化楚城邊，興利除殘本自然。
　　螟螣害苗農告病，鸞機應念表箋天。
　　肅將雷電彰誠意，無復蟲蝗滿大田。
　　神化昭昭難自泯，因人感事續餘篇。
　　予自君山主宰，兼洞庭水治，以至蜀門旺化，神遊附鸞于世有日矣，開慶已來，予嘗以荊楚間禱祭魔法，枉所傷害，諂求餘福，鬼毒流盛，而真道未行，有意化之。遂面奏天庭，分命月鸞，開化月峽，予乃隨機應化，以禄嗣應人，以符藥濟世，以吉凶避就之理，示人進退存亡之機，廣正大公平之心，濳消鄙詐漏慢之習，福善禍淫，愿吉逆凶，陰驅濳感之間，泛應曲當之際，亦有聞風而化者。但以月鸞主司杜南強，常以吾化，體出自然，真常應物，不尚表暴、以驚世疑俗，又以隨寓應酬，多失紀載，越六七年矣。咸淳乙丑，峽境妖蝗，農民告病，紏察具報，以郡守陳順武翼赴聚英集真壇，請表箋天，願彌蝗灾消珍。予遂呼里社詢之，乃云：郡民多於溪澗，或於山澤，渌取蚌繘，漁獵魚鼇，甚至斷剥蛙鱉，供應主需，枉殺螺蟹，以給口累。百千之命，不供一飽，億萬之靈、，始克一飧，是致積累物命，冥漠無歸，氣化生蝗，復害田稻，以絕民命，此蓋物命相償之報，而人未知之也。予因戒敕里社，俾以方隅護度物命外，具録郡守為民之誠，深致民食之請，具奏于天，欲得行下田祖秉界炎火，以去螟螣之患，又請肅將天威，以彰郡侯皈叩鸞化之誠。帝以予奏懇切，特賜俞允，於是陰雲晝合，電雷以風，蝗即盡弭，一郡有秋，農夫胥慶，官吏立予專祠，以彰神貺。咸淳丁卯，春旱不雨，農業失時，萬民咨嗟，戶口涣散，峽之郡丞程生叔光，以太守赴京，攝行郡事，深致其憂，於是重立玄功，自破己俸，一再禱祈，峽之神祇皆為感格，以告于予，予以開化分野，有所不辭，又以程生誠交念孚，幽顯貫徹，為宣九天之命，救五龍之水，曲施雨澤，數日而足，自是農耕不失，而民業始安。及至夏秋，蟲蝗復作，間為苗害，蓋以向者戒敕里社，俾護物命，後緣以峽民未知神化，殺傷之俗，循習猶舊，餘殃未除，而乖氣感召故也。而程生於不睹不聞之問，悟有感有應之理，密奏投誠，假托歸叩，予遂達其詞旨，示以未悟，録其真懇，飛章奏聞，夜雨天一之水，雨洗冥漠之靈，晝赫秋陽之威，一去蟊賊之害。於是因人感事，呼鸞載筆，書弭蝗之化，警殺生之人，附于化籍，播本宣傳，于以彰郡丞至誠贊化之功，于以挽回氣化以成歲熟之效，庶聞之者足以戒焉。是歲秋七月既望，再書于侍生安節野人杜南強所事之鸞壇。
　　梓潼帝君化書卷之四竟
　　#1『問道』，據下文，當為『問道』。