三極至命筌蹄
　　經名：三極至命筌蹄。一卷。南宋王慶升撰。底本出處：《正統道藏》洞真部眾術類。
　　五車三乘
　　羊車小乘
　　羊車小乘者，秦籥起火之術也。其法：抽縮外腎，使膀胱下昧民火，下合外腎，左文右武之地火，從下上達，直透三關。行之七七日，內自有甘露降于玉池。甘露，一名黃中酒。又名曰石源。又名醍醐。常能行而不弛，可以返老還童，漸入聖道矣。
　　鹿車中乘
　　鹿車中乘者，守中之法也。其法：降心中上昧君火，入于兩腎之間，與中昧臣火相配，化為芙蓉，出於泓水之中，存其真人坐于花上，綿綿不絕。如此二十日，通前羊車小乘之術，共計六十九日，則泥丸天谷靈藥自生。靈藥一名黑汞。水銀一名水中金，即元精也。此乃補腦還精之法，人能常念之，則優入聖域矣。或以轆轤為鹿車者，乃循真之事也。每日寅艮二時，端坐存念鹿車之道，毋令間斷，亦以四十九日為限。須是先行羊車，次行鹿車，既行鹿車，乃行牛車。三車並行，斯名大乘也。老子之治大國若烹小鮮，包犧之法離為網罟以畋以漁，堯舜則允執厥中，文王之艮其背，周公之艮限薰心，孔子之退藏於密者，皆守中之旨也。曰產藥、曰鍊鉛實腹，鉛乃黑鉛，即黑汞也。亦名黑龜精，又名黑龜肝。降于天谷，謂之白龍肝也。此守中於始之名也。曰溫養曰神土坎火，此守中於中之名也。曰守城曰野戰曰封閉關鎖，此守中於終之名也。日沐浴曰真炁黛蒸，此守中於刑德之名也。有曰：守一者以左腎之神為太一，右腎之神為玄一，兩腎混合之神為太一也。有曰：守真者以二之則偽，一之則真也。有曰：守黑者以顯之則白，隱之則黑也。有日：守雌者以奮飛為雄，隱伏為雌也。又守有黃房者，以密戶居正方前直臍中也。黃房者，亦名黃庭，又曰丹田。說不多同，有指泥壇為之者，泥壇，泥丸。亦名天谷，亦名天懂。有指絳宮為之者，絳宮，上命門也。又名節榮，亦名應谷。又有指心腎脾膽為之者，是皆思一部之法耳。苟欲主陽消陰，俾水中金火中木二者內無間隔，非守中不能也。然此守中之法，乃累聖相傳之密旨，實作聖工夫也。誠能允而執之，則必世世羲陶，人人虞舜矣。陸容廣而遊太清，金梯玉階此焉基之。
　　牛車大乘
　　牛車大乘者，屏炁回風之道也。屏氣者，閉鼻息而不呼也。出炁日呼，入炁曰吸。回風者，回天風以合神靈也。神靈心神曰元君，字守靈。凡行此道者，須先行羊車四十九日，鹿車二十日，共六十九日了卻，行此道一十二日，三車通計八十一日。自然天谷靈藥繁生，可以修真矣。若上機大智之士，一聞千悟者，三車並行，只一十日靈藥便生，不須八十一日也。若作聖做工夫，卻當次第行之，不可驟也。且先不拘時候，行羊車四十九日，了，次每日寅艮二時行鹿車，四十九日，然後每日子午艮寅三時行牛車，四十九日。一百四十七日足，依然不拘時候行之，實使綿綿不絕可也。所謂君子自強不息者，盡行此道，欲不倦也。綿綿不絕，惟狂克念作聖矣。行之苟倦，惟聖罔念作狂矣。克念作聖，則道心著而人心安。罔念作狂，則人心危而道心微矣。羊鹿牛三車，其實一大乘也。但人有利鈍而性有巧拙，故先聖立教有漸頓之殊。況且世人不務勤師，唯尚摽掠，見丹經有閉尾閭之說，便以羊車為閉尾閭而廢之。見丹經有吹噓之說，便以牛車為吹噓而廢之。見丹經有存息之說，便以鹿車為存息而廢之。殊不思不行羊車，則地火不起人心危而不安矣；不行牛車，則天風不回道心微而不著矣；不行鹿車，則百神不混合，人心自人心、道心自道心，而不精一矣。老子之橐籥守中，玉皇之回風混合，大舜則精一厥中，亦大乘而已，非二道也。右先聖之誚閉尾閭者，指採陰者耳，以採陰為殺人之道也。誚吹噓者，指行六字炁者耳，以六字為瀉三焦五藏之道也。誚存息者，指注想臍下者耳，以臍為糟粕溝瀆之場，止可灼艾攻病，非栖心退藏之所也。癡人面上不得說夢，將以救人，反以悟人，豈聖師之心哉。遂明述大乘之道，以祛天下之惑。學道者苟留神焉，聖域可優入矣。皇極之人，會歸中庸之率性，三易之中爻，皆畢於此矣。勉旃！古訣云：人心惟危，腎邪，人心從之則危。道心惟微，心正，道心放之則微。惟精惟一，精強不敗，一終不離。
　　允執厥中。信天順守，作聖之域。
　　大牛車上乘
　　大牛車上乘者，修真內鍊之法也。其法：以元精炁汞為藥，元炁紅鉛為火，子陽午陰抽添斤兩。口口相傳，不記文字，三年功成，九載圓就。化精成黑，炁變成神，千日默朝，一紀升天。即修內丹，可以長生不死，可以坐脫立亡。已證真空，邁躋妙有矣。
　　大白牛車無上乘
　　大白牛車無上乘者，用雪山白牛外丹修仙之術也。所謂乾坤為鼎器，
　　乾為馬，其道成男，曰大國大象者，皆乾道也。坤為牛，其道成女，烏波斯伽曰小國小象者，皆坤道也。少烏波斯伽，屬兌卦，兌屬金而金色白，故曰白牛。乾變坤卦，主立冬小雪二炁，占先天艮山之位，故曰雪山白牛也。
　　坎離為藥物，
　　坎為中男，坤得乾之中炁而成也。坎屬水而配鉛，水中有金，鉛中有銀，名曰黑汞，又名水銀，此坎之藥物也。離為中女，烏波斯伽，乾得坤之中炁而成也。離屬火而配砂，火中有木，沙中有汞，名曰紅鉛，又名朱汞，亦名水銀，此離之藥物也。《五千文》謂之玄牝者，乾坤也，營魄者，離坎也。
　　七返九還金液煉形者是也。一時娠精，一日結胎，十月脫胎，三年無陰，是謂純陽之仙。六年絕粒，鼻無喘息，名曰至真。白玉其骨，黃金其筋，履蹈虛空，洞貫金石，此修仙之極致也。自老子黃帝而下，凡飛騰變化之儔，皆修此耳。故老子作《道德經》以詔後世，黃帝著《陰符經》以彰厥旨，其文三章，皆累聖口口相傳，無有文字。後世傳之者，率多乖舛。黃帝得之於石室，字皆一丈。又云驪山老母曾註其文，是好事者托言之耳。學者當具真眼目。真人魏伯陽因之作《周易參同契》以極其底蘊，正陽鍾離權由之作《雲房三十九章》以核似是之惑，純陽呂崑綠之作《沁園春》《霜天曉角》及《窖頭脫空》等歌以廣其意，華陽施肩吾脩之作《會真記》以誘進學之士。雖皆發明道要，顯示機緘，然而火候法度、溫養指歸，並不曾說破。天台怡真先生謫自紫陽真人宿德不渝，感西華夫人發樞紐而授之以口訣，道成，授杳林石泰以《悟真篇》，杏林道成，授紫賢薛道光以《還元篇》，紫賢道成，授泥丸真人以《復命篇》，泥丸道成，授紫清真人白玉蟾以《翠虛篇》。厥後之聞道者，紫清之徒也。愚宿性慕道，獲遇紫清先生弟子桃源子姚師。果見其龜形象武，意其異人，執弟子之禮者幾一紀，累以鉛汞之道叩之，每辱引辭峻拒。嘉熙己亥從道御前佑聖觀，守缺暫歸。次年庚子，慨蒙奏聞道祖，傳受內丹之訣。如教行之，果有靈驗。尋為事奪，兩致中輾。續觀《悟真篇》云：若云九載三年者，總是推延款日程。又云：十月霜飛丹始熟，怠時神鬼也須驚。乃知內丹九年成功，外丹十月脫胎。由是蓬頭草足，浪走台溫。有菜隱先生楊師古，邂逅永嘉塵隱，一見傾心，授以藥物鼎器之旨，時淳祐癸卯十一月也。甲辰三月三日，復授以火候回視丹經，果合符節。元來此道乃是長生不死變化飛騰之道，今人往往只說速死之法，否則守屍而已。愚患後人之篤好者，或有所聞剛為此輩所惑，共墮迷津，實可哀痛，姑略具其梗槃云。
　　註紫清白真人金液大還外丹訣
　　要做神仙，
　　天寶修聖，謂之煉聖之道。藥物無斤兩，火候無時汨，一日十二時，時時不絕。一年十二月，月月長存，百日成功，一年圓就，養成聖胎，名金液大還神丹。是為三車大乘之道也。乃千經之髓，萬法之基也。靈寶修真，謂之煉炁之法。藥物有斤兩，火候有時日，一日十二時，只用二時。一年十二月，只用十月，三年成功，九載圓就，養成真胎，名曰金液大還內丹。是謂大牛車上乘之法也。九載數足，凝神天谷，日行默朝，上帝之訣，精動千日，通前一紀，脫殼飛神，不生不滅矣。神寶修仙，謂之煉形之術。藥物雖無斤兩，火候卻有時日。一日十二時，只用一時，一年十二月，只用九月。九十日成功，三百日圓就，始出仙胎，點化凡質，不但卻死，且得更生。服之三年，體變純陽，不愁寒暑。養之六載，鼻無喘息，不息飢虛，三千日足，變化飛騰矣，名曰金液大還外丹。是為大白牛車無上乘之術也。
　　鍊丹工夫，
　　鍊丹有三種：一者神丹，以存養而成，謂之打坐；二者真丹，以作用而成，謂之行功；三者仙丹，理貫三才，藥需二物，謂之工夫。
　　亦有何難。
　　神丹三萬六千刻，刻刻行火，一刻不行便成間斷也。內丹七百二十以上時，時時行火，一時不行，亦成間斷也。外丹只八十一時行火而已，豈不易乎？
　　向雷聲震處，
　　謂地雷復卦之月也。
　　一陽來復。
　　謂七日來復之日也。
　　玉鑪火熾，
　　玉鑪，偃月鑪也。火者，天然真火也。得金鼎，太素寒煙感之，則火熾矣。
　　金鼎煙寒。
　　金鼎，朱砂鼎也。煙者，太素煙也。得玉鑪天然之火，則煙不寒矣。
　　姹女乘龍，
　　姹女，震中陰爻也。乘者，載也。龍者，赤龍與青龍也。
　　金公跨虎，
　　金公，兌中陽爻也。跨虎，騎也。虎者，黑虎與白虎也。
　　片餉之間結大還。
　　片餉之間者，一食飯頃也。結者，鉛凝汞結也。大者，至大無外也。還者，還源返本也。此金液大還外丹，雖假外藥，即非金銀草木滓質之物，止是太極未判之前，先天一炁耳。既有兩儀四象八卦五行，則先天一炁分列四出，散於萬物之內矣。今能以不採之採，不取之取而取之，使天之炁復合為一，是故謂之還也。
　　丹田裹，
　　丹田者，黃房也，密戶也。又名元田。左有八卦蒼龍，右有八威赤蛇，中有金精猛獸。三蟲內顧，長生有路，三蟲外趁，神光漸去心神。丹元君用離為網罟，於此以畋以漁，使三蟲不得奔逸，以修深根固蒂、長生久視之道。田漁二字，皆從田，故曰丹田也。或以臍下一寸五分炁海為丹田者，或以二寸石門為丹田者，或以三寸關元為丹田者，此乃醫家行針灸之上下中三丹田之穴道也。又以一寸三分為丹田者，此是初機學道之士入門之丹田也。又以心為丹田者，此是禪門寂子明心見性之丹田者也。又以胃左脾藏為丹田者，此是饕餮之人行中黃健啖之丹田也。又以脾右肝膽為丹田者，此是俗師不遇真訣，見《雲房三十九章》及《破迷歌論》等書，攻擊牌闔，混無定當，只不曾說到膽上，故執肝膽為丹田也。又以眉心為丹田者，此是入定出陰靈之丹田也。以鼻端為丹田者，此是禪流習定之丹田也。以把花執菜、握躉持瓢為丹田者，此是開鋪席道人假物寄神之丹田也。以嬰童兩目為丹田者，此是學視日不瞬之丹田也。以胞囊為丹田者，此是閉尾閭之丹田也。以玉莖為丹田者，此是行金剛禪、左道衛者不漏法之丹田也。以不念善、不念惡謂之懸壓撒手為丹田者，此是瞎眼禪和不明無念之旨者之丹田也。以胃院玉女為丹田者，此是嗽嚥津液之丹田也。以臍心為丹田者，此是旁門採陰者想心火之丹田也。以兩目為丹田者，此是存想左日右月之丹田也。以大額骨為丹田者，此是存想九色圓象之丹田也。又以面曰尺宅為丹田者，此是修神庭之丹田也。千蹊萬徑，難以盡迷。要之，皆非正丹田也。正丹田者，密戶而已矣。又以七竅中閒為丹田者，此是含眼光，凝耳韻，緘舌炁、調鼻息、和合四象之丹田也，學道者之所共務不可廢也。以泥壇為丹田者，此是鍊內丹者一載之後，移鑪換鼎之丹田也，初修真之士不當用之。
　　有白鴉一隻，
　　白鴉者，元田白鴉也。一名黑汞，亦名白金，即真汞也。炁白相混，故謂之白鴉。隱而不可見，則謂之水中金、鉛中銀。顯而不可用，則謂之寒山白雪。以其能走，故謂之金精猛獸，以其能飛，故謂之白鴉。一物而異名耳。
　　飛入泥丸。
　　飛入者，用天寶鍊神混元入藥訣，三車大乘之道，二十日不間斷，使元田真汞繁生。所謂真種子者，只此元田白鴉是也。
　　河車運入崑山，
　　河車者，三河車也。一者黃河車，即雙關轆轤法耳，所謂三返晝夜用師萬倍者也。二者河車，即橐籥起火術耳，所謂河車不敢暫時停，運入崑崙峰頂者。三者紫河車，即龍虎交姤訣耳，桔槔說盡無生曲，井底泥蛇舞拓枝者是也。崑山，崑崙峰，即泥壇耳。
　　全不動纖毫過玉關。
　　謂元田白鴉不費纖毫動作，自然透過玉關也。玉關者，戊己門也。或毫略動，便不成丹也。
　　把龜蛇烏兔，
　　把者，將也。龜蛇烏兔者，水火日月也，玄牝營塊也，鉛砂汞銀也，離中坎，坎中離也。名號多端，其實只陰陽二字耳。
　　生擒活捉，
　　生擒活捉者，蓋龜蛇烏兔非一性之物，東西南北各列一方，百姓日用常相間膈。還丹之法，使無問膈之憂，而有伺官之慶，豈非生擒活捉哉？古有王谷子不修陰陽之真理，見《易》有乾道成男，坤道成女，及一陰一陽之謂道之語，妄立三峰之衍，以女玄邕為上峰，乳湩為中峰，室童為下峰。其徒助虐師意，至於剖取心血，竭吸陰精，以為藥物，冀成還丹。故《雲房三十九章》有悮殺之戒，朋來之勸也。
　　霎時雲雨，
　　霎時者，片餉也，即感速之義也。雲雨者，雲雷屯及雷雨作解之義也。夫雲之與雨？皆坎水之炁耳。而坎水遍於天地間，感天炁則升而為雲，感地炁則降而為雨。雲雨之義，即陰陽升降而成潤澤之義也。
　　一點成丹。
　　一點者，赤水玄珠也。大如黍米，故日一點也。成丹者，從微而著也。
　　白雪漫空黃芽滿院，空，別本作天，院，別本作地。
　　白雪者，六虛白雪也。空者，六虛也。黃芽者，出土黃芽也。院者，六慾內院也。六欲內院亦名黃官，以兩腎有六癸玉女，專主作強，其鋒甚銳。《靈寶經》謂斬誠六癸鋒者，乃教人抑制六癸玉女作強之鋒，庶幾黃芽滿而不溢也。是以真人有莫教芽孽溢黃官之戒。黃芽白雪，其名甚眾。始也周流首腹四肢，則為六虛白雪；及其朝宗曲江之上，則為太玄神水；會歸桂海之中，則為碧潭明月矣。其潤德，則為沆瀣甘露；透入金鼎華池，則為火汞流珠；繁生黃官真汞，則為出黃芽。名雖不同，其實赤水玄珠耳。諸家仙經所載，名各不同，《雲房三十九章》云：真道不關書，蓋務學不如務求師也。
　　服此刀圭永駐顏。
　　服此者，靈烏望月而飲甘泉也。刀者，謂上士行之能裁成天地之道，下士行之則殺身而後已。圭者，戊己二土也。永駐顏者，長生不老也。打坐行功工夫，各有一千二百門，皆可以駐顏，但不能長生不死耳。惟是祖迷老子、伏羲、文王、周公、孔子、魏伯陽、錘離、呂崑仙諸大聖人，上焉黃帝，下焉悟真一豚之道者，斯能永駐顏也。
　　常溫養，
　　溫養，節次有六：一者入藥溫養，煉內鉛為真種子時也。二者野戰溫養，進火時也。三者守城溫養，退火時也。四者沐浴溫養，火敗火死而需蒸時也。五者補寒溫養，火絕而虛守時也。六者移鑪換鼎溫養，脫胎入口之後時也。其名雖六，不過只用入藥一訣耳。始一終五，故曰常也。
　　使脫胎神化，
　　脫胎有三：一者脫胎入口，所謂強歷十月，脫出其胎者也。二者脫胎離殼，所謂鷄能抱卯心常聽，蟬到成形殼自分也。三者脫去凡胎，所謂形神俱妙，與道合真也。神者，不行而至，不疾而速也。化者，真無貫金石，妙有蹈虛空也。
　　身在雲端。
　　身有三：一曰自有身，所謂養就嬰兄我自做，非是爺精娘血者也。二者離合身，謂坐在立亡，身外有身者也。三者妙無身，所謂聚則成形，散則成氣者。既證自有之身，是為地仙，仙胎飛入泥九，泥九為崑崙峰，乃在自己雲端也。次證離合之身，是為神仙，胎仙脫殼躡雲，乃形雖處地，而神在雲端也。及證妙無之身，是為天仙，神超碧落，形陸太虛，乃形與神同在雲端也。金液還丹之妙，至於身在云端，其為不空之空矣。
　　述贊純陽真人霜天曉角
　　乾坤未裂，有物如何別？
　　性著才生炁，陰陽尚混融。鴻濛為太極，體一抱雌雄。
　　解把鴻濛擘破。
　　龍漢延康劫，鴻濛有女青。女青從剖破，兆出萬殊形。
　　說不知知不說，
　　闊論高談者，無非衍舌端。上仙修命衍，開口向人難。
　　妙訣真難徹，
　　妙道神仙訣，宣傳自太清。不逢師指點，臆度枉傷情。
　　知音世所絕。
　　無數修仙子，爭猜紙上文。先師從說破，瞔瞔反無聞。
　　要識陰陽顛倒，
　　乾坤盪中氣，離坎是全材。識得先天象，身朝萬化來。
　　月中日，
　　太陰元屬坎，中有兔為陽。房日雲中象，營來變至剛。
　　日中月。
　　太陽離仲女，中有桂林烏。畢月怛山滿，逢之魄自蘇。
　　天寶鍊神混元入藥妙訣
　　一葉一枝花，
　　五內玲瓏玉雪身，雖多關節解通神。月明酒裹丹霞出，不染汙泥不染塵。
　　陰坑是我家。
　　兩畔寒巖鎖玉冰，中問一派水澄清。太陽影裹心花現，便是芙蓉閬苑城。
　　硫黃見我死，
　　五神意馬是硫黃，專駕心猿走八方。妙香絕色濃薰染，化作真人坐道場。
　　水銀結成砂。
　　黑汞紅鉛是水銀，腎精心炁劈天真。重新匹配歸無極，漸證陰陽自有身。
　　鍊藥指真歌
　　上品藥材何物是？產在塵凡無遠邇，強名玄牝汞和鉛，精炁與神而已矣。煉精者煉元精，非娌姓所感之精。男不婬女不妷，匪學三峰黃谷術。內裹明來會性情，虛空無塵生妙質。鍊炁者鍊元炁，非口鼻呼吸之炁。鼻不呼口不吸，籥天棄地停徐息，巽風離火鼎中烹，直使身安命方立。鍊神者鍊元神，非心意念慮之神。心不念意不慮，念慮無非憂憶處。忘憂絕憶靜存神，精炁直騰天谷去。精炁神，藥最親，以此修丹尚未真，修丹只要乾坤髓，乾坤髓即坎離仁。坎離仁，人不識，萬論千書徒自覓。天涯海角有仙師，仙師混邇塵凡客。塵凡客，隱至人，夏葛冬裘如古民，榮辱窮通都不管，冥冥懷抱蘊精淳。冥冥懷抱蘊精淳，妙道天機肯妄陳，行滿三千功八百，豈愁提耳不諄諄。
　　丹經舉要
　　丹經最是易為先，有畫無文幾萬年。西伯授官細藏史，仲尼問禮斷韋編。中宣道德皆微旨，後露《參同》亦正傳。平叔《悟真》猶顯道，不離左右目之前。
　　三要總叙
　　曰橐籥守中者，老聃之三要也。所謂綿綿若存者也。曰闢戶謂之乾，闔戶謂之坤，聖人以此洗心退藏於密者，孔子之三要也，所謂往來不窮者也。曰頂法暖法忍法，釋氏之三要也，所謂火宅三車者也。諸家三要之說不同者，以不得正傳也。捨三聖師而宗曲學，焉能出火宅而綿綿不窮乎？
　　三關總叙
　　以精炁神為三關｀者，內丹之三關也。以形炁神為三關者，外丹之三關也。以鼻手足為三關者，合內外之三關也。
　　九鼎總叙
　　指心為九鼎者，以心上通七竅、下通二陰也，所謂包含萬象體，不罣一絲頭者也。指絳宮為九鼎者，以絳宮上通七節、下通兩腎也，所謂三彭走出含陰宅，萬國來朝赤帝官者也。指密戶為九鼎者，以有三一六癸也。指泥壇為九鼎者，以有天靈九宮也。二者所謂：從此變為乾健體，潛藏飛躍總由心者也。指子時為九鼎者，以甲己子午皆數九也，所謂正一陽初動，中宵漏永者也。指一月為九鼎者，以一月有九還也。指一年為九鼎者，以一年有九轉也。所謂一月一還為一轉，一年九轉九還同者也。指三年為九鼎者，以年成三姓，三年成九姓也。所謂三鉛只得一鉛就，金菓仙桃已露形者也。指九載為九鼎者，以一載煉一丹，九載煉九丹也，所謂一載生箇兒，箇箇會騎鶴者也。
　　陰符破迷贊
　　至樂性餘，
　　仁者無憂，此性不欠；智者常樂，此性無餘。既無樂也，其樂自生，極樂徇情，性有餘矣。
　　至靜則廉。
　　靜者成仁，動者由智。苟動趁末，性靜歸根。篤靜不至，乃生責求。絕利一源，是為廉也。
　　《陰符經》註解頗多，叉皆託名聖賢，取信愚俗。但所見不同，互有得失，反誤學者。故摭走而明者，為二贊以曉方來，觀者當必有默會者矣。
　　古仙真訣集句
　　父子不堪傳，
　　天下神器箇箇惜，金璧重寶不浪擲。依然傳授與兒孫，道不肯傳說不得。
　　工夫牛鬥危。
　　大道無為自古傳，不云靜坐只安眠。
　　防虞慮險如牛鬥，此語胡為不自然。
　　畫瓶裹面覓，
　　粉抹脂塗一畫瓶，玉葫蘆樣果通靈。
　　水晶官裹嫦娥翠，一朵梅梨縞兔塋。
　　下士大笑之。
　　上士謙卑明造化，一言便解真人話。
　　劣馬痴驢直痛鞭，放下韁繩作笑靴。
　　普角步教二切。
　　紫陽白真人嘗贈趙寺丞詩云：汞鉛不在身中取，龍虎當為意外求。會得這些真造化，何愁不曉鍊丹頭。此語正與紫陽真人孤陰之說相契，故併錄于此也。
　　勸君不用斬三尸，但絕貪嗔與姓癡。六慾天中居內院，精勤十月養嬰兒。
　　十月脫胎吞入口，穿筋洞骨能飛走。等閑徑達元始天，壽比天長同地久。
　　天長地久無盡時，遷質移形人不知。星辰隕伏龍蛇起，一箇乾坤不動絲。
　　堪歎時人見大別，清高盡向無邊說。求生得死比比然，倚草投胎稱寂滅。
　　此箇機關古聖傳，仲尼三度絕韋編。乾道坤道而已矣，在於上下求之焉。
　　乾坤之道非他物，只道杳冥並恍惚。真精象物暗相逢，結在黃官成糊塗。
　　糊塗成形史伯華，功勞全仗紫河車。紫河車是何形色，井底泥中一紫蛇。
　　修真六用
　　曉
　　夜半寒泉動地雷，損奇益偶著靈胎。
　　一壺鳳髓朝朝飲，海底紅蓮火底栽。
　　暮
　　日中姤象振天風，武臧文加一餉工。
　　熟煮龜肝餐八兩，山泉空泥暮為蒙。
　　行
　　孤雲地暖閑離岫，野鶴天寬倦返巢。
　　直道往來無絆礙，火城何必擊如匏。
　　住
　　赫日騰空碾不停，光芒馳散小於星。
　　育精金水丘寒地，露沐千山草木青。
　　坐
　　洗心藏密匪求安，歸復工夫怕十寒。
　　水土既平神鼎立，芙蓉地裹坐端端。
　　卧
　　默默昏昏入鬼窠，惺惺僚僚未圓陸。
　　西山日暝烏巢桂，解鬼休兵馳睡魔。
　　五空頌
　　頑空
　　頑空枯至斬生綠，日事無縈夜不眠。
　　形木心灰成底事，有聞行道卻凝堅。
　　性空
　　性空虛曠日清閑，動若浮雲靜似山。
　　懶打頑空無則法，有聞行道必間關。
　　法空
　　法空大抵似頑空，有動依然在靜中。
　　按月按時行卦黑，二千門路擬皆通。
　　不空
　　不空空裹有工夫，歸復元陽靜處符。
　　陽復陰消須凈盡，惟餘黍米一明珠。
　　真空
　　真空妙用妙難思，彷彿還如歲運推。
　　夜代晝更寒暑序，了無停邊孰為之。
　　修丹十戒
　　一戒遏惡
　　勿聽心田惡念生，芟除爭盡自明平。
　　惡人惡事須還遠，炁定神安骨自清。
　　二戒揚善
　　孝友仁慈眾善芽，更須執禮獎忠加。
　　救危扶困揚諸善，長作尊賢樂道家。
　　三戒懲忿
　　心火炎揚大察明，怒將肝膽木來生。
　　苟非懲忿從天訓，五賊張狂道海傾。
　　四戒窒慾
　　主腎之宮號作強，六鋒列女更殃徉。
　　地根不斬貪生樂，慾海吹流入鬼鄉。
　　五戒禁酒
　　點酒纔經十二樓，膽房心室起戈矛。
　　真陽泄向皮膚去，髮减精凋去不休。
　　六戒絕茶
　　草曰穿腸莫強吞，只宜搜洗濁和昏。
　　如神不撓清明志，身有甘香白石源。
　　七戒朝實
　　朝食胡云校實些，風寒暑濕怕衝邪。
　　功深已飽三田黑，食味空多費齒牙。
　　八戒暮虛
　　暮食常令腹帶虛，六經調暢炁通疏。
　　多餐一口徒煙塞，畎澮皆盈落尾閭。
　　九戒高林
　　坐臥林宜三尺高，更宜和軟足堅牢。
　　低時鬼炁侵人骨，莞藳頻晞莫憚勞。
　　十戒低枕
　　枕若高時最不宜，慳慳三寸莫宜低。
　　真機妙旨無人會，須遇仙師得耳提。
　　修仙善惡勸戒
　　孝而不貪，
　　孝道無為百行先，唐虞一眿此中傳。
　　苟貪利祿輕捐隕，與道相違天與淵。
　　悌而不慾，
　　事兄從長孝能推，悌道能為世表儀。
　　人欲一毫來間隔，乖爭凌犯出肝脾。
　　恕而不嫉，
　　恕道元來甚易行，但將心地放教平。
　　心平炁定無他事，和黑春風日日生。
　　忠而不拓，
　　君師夫主事宜忠，粒粟莖絲報始終。
　　知本知恩須合道，坏才坏德反為凶。
　　神聖不如。
　　孝悌恕忠皆至德，惟神與聖妙無極。
　　是為五大道之原，拘忌之時行不得。
　　智而不婬，
　　智德元來先五德，知道方為真知識。
　　一淪婬慾便昏迷，所以申根遭棄擲。
　　禮而不盜，
　　尊卑長幼俱有分，貴賤賢愚不可紋。
　　常將恭敬守文禮，臘等干名作盜論。
　　仁而不殺，
　　仁者誠為五德長，善順慈和能育養。
　　曰悲曰覺曰陽剛，悲戚剛頑殺之象。
　　義而不害，
　　五德權衡存於義，事無不宜義乃利，
　　絲毫不利則害人，君子謀為須擬議。
　　忠信不憎。
　　智禮仁義道之苗，苟無忠信亦徒勞。
　　全此五常誠得本，憎疑纔動墮沉曹。
　　言無華綺，
　　人道貴華仙道實，華綺之言不可出。
　　口甜舌滑能悅人，只恐神仙道俱失。
　　口無惡聲，
　　此口誠為禍福關，興戎出好片言間。
　　惡聲貴不形諸口，天道從來亦好還。
　　食無求飽，
　　飲食雖云能養炁，養生過厚人不貴。
　　愚人飽味賢飽聞，實腹有鉛宜著意。
　　居無求安。
　　居處求安最不宜，不抽之緒密抽之。
　　守中索籥綿綿用，便是宣尼屏炁時。
　　對北勿唾，
　　學道須當惜炁精，唾時精炁亦飄零。
　　北方天一五行始，唾涕于玆隕百靈。
　　對北勿溺，
　　毋令沙尿露三光，倚溺行層大不祥。
　　對北二便尤不可，都綠天一在其方。
　　勿妄殺龜，
　　龜配危星五行水，應人左腎生根始。
　　無故殺之大不祥，學道之人尤忌此。
　　勿妄打虵，
　　虵配虛星水中火，應人右腎能關鎖。
　　無故打之大不祥，學道之人尤忌可。
　　禁絕牛肉。
　　牛之為物詎難言，簡籍敷陳歷歷然。
　　殺有嚴刑刊在律，食多明報至於天。
　　福鐫首致神光熄，禍及終貽鬼錄編。
　　縱是陰功山嶽大，削來磨去不饒賢。
　　天帝三霜一饗之，几庸烏可妄思為。
　　虧名失利皆由此，惹疫遭官亦自玆。
　　好信因緣培福德，毋耽口腹長愚癡。
　　飯蔬飲水猶堪樂，何苦長年被舌欺。
　　三極至命筌蹄竟