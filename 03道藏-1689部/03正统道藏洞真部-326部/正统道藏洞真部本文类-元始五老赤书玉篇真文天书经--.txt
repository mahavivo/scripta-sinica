元始五老赤書玉篇真文天書經
　　經名：元始五老赤書玉篇真文天書經。又名《洞玄靈寶赤書真文》。撰人不詳，約出於東晉。係古《靈寶經》之首經。原本二卷，後分作三卷。底本出處：《正統道藏》洞真部本文類。參校本：敦煌S.5733號抄本。
　　元始五老赤書玉篇真文天書經卷上
　　東方安寶華林青靈始老，號曰《生神寶真洞玄章》。南方梵寶昌陽丹靈真老，號曰《南雲通天寶靈衿》。中央玉寶元靈元老，號曰《寶劫洞清九天靈書》。西方七寶金門皓靈皇老，號曰《金真寶明洞微篇》。北方洞陰朔單鬱絕五靈玄老，號曰《元神生真寶明文》。五老玉篇，皆空洞自然之書，祕於九天靈都紫微宮七寶玄臺，侍衛五帝神官，依玄科四萬劫一出。　　
　　《元始洞玄靈寶赤書玉篇真文》，生於元始之先，空洞之中。天地未根，日月未光，幽幽冥冥，無祖無宗，靈文晻藹，乍存乍亡。二儀待之以分，太陽待之以明。靈圖革運，玄象推遷，乘機應會，於是存焉。天地得之而分判，三景得之而發光。靈文鬱秀，洞瑛上清，發乎始青之天而色無定方。文勢曲折，不可尋詳。元始鍊之於洞陽之館，冶之於流火之庭，鮮其正文，瑩發光芒，洞陽氣赤，故號赤書。靈圖既煥，萬帝朝真，飛空步虛，旋行上宮，燒香散華，口詠靈章。是時天降十二玄瑞，地發二十四應，上慶九天之靈奧，下讚三天之寶文。神風既鼓，皇道咸暢，元始登命，太真按筆，玉妃拂筵，鑄金為簡，刻書玉篇，五老掌錄，祕於九天靈都之宮。玉女典香，太華執巾，玉童侍衛，玉陛朝軒，九天上書，非鬼神所聞。天寶之以致浮，地祕之以致安，五帝掌之以得鎮，三光乘之以高明，上聖奉之以致真，五嶽從之以得靈，天子得之以致治，國祚享之以太平。寔靈文之妙德，乃天地之玄根。威靈恢廓，普加無窮，蕩蕩大化，為神明之宗。其量莫測，巍巍乎太空。
　　《元始五老赤書玉篇》，出於空洞自然之中，生天立地，開化神明。上謂之靈，施鎮五嶽，安國長存，下謂之寶，靈寶玄妙，為萬物之尊。元始開圖，上啟十二靈瑞，下發二十四應。一者是時無天無地，幽幽冥冥，靈文晻藹，無有祖宗，運推自來，為萬氣之根，空洞結真，氣清高澄，成天廣覆，儵 欻自玄。二者是時二象分儀，氣流下凝，開張厚載，一時成形。三者是時三萬六千日月一時同明，照曜諸天，無幽不徹。四者是時上聖大神，妙行真人，無鞅數眾，朝禮玉庭，旋行太虛，讚誦靈文。五者天發自然妓樂，千百萬種一時同作，激朗雲宮，上慶神真。六者靈風百詠，空生十方，官商相和，皆成洞章。
　　七者璇璣停關，星宿不行，天無晝夜，四運齊晨。八者紫雲吐暉，流灑諸天，一切萬物，普受光明。九者春秋冬夏，不暑不冰，四氣柔和，枯朽皆生。十者五鎮安立，符圖經文，一時開張，表見玄虛，普教無窮。十一者是時懸下七寶神奇，以散諸地，資生兆民。十二者七寶奇林，一時空生光明，垂蔭彌覆十天。其十二靈瑞，空生自然，玄圖肇運，表明靈文。地發二十四應，上慶神真。一者是時天氣混沌，未有光明，晨雞啟旦，四景朗清，天玄地張，成生五行。二者三萬六千日月，於上下同光明，向幽夜照曜無窮。三者青鳥#1。銜書，以告五帝，正天分度。四者白虎吐金，安鎮五靈。五者青龍奉符，以告水帝，制會促運，江海開張。六者瓊龍#2．銜璽，以獻帝王，安國保祚，五鎮長存。七者鸞嘯鳳唱，飛嗚邕邕。八者羣烏翔舞，飛掀天端。九者蛟龍踊躍，鼓洋淵澤。十者河水停流，魚鱗交會。十一者甘露自生，芝英滂沱。十二者冬不冰霜，枯木並榮。十三者林木禾稼，冬夏生華，結實繁茂，無有凋傷。十四者四氣調和，灾疫不行，天人悅慶，無有天年。十五者毒螫閉齒，不生害心。十六者獅子猛獸，依人為鄰。十七者天下男女，盲聾跛痾，一時復形，無有傷疾，皆得康強。十八者老年反少，少年不老，華容偉貌，精彩光明。十九者鳥獸六畜，懷胎含孕，已生未生，皆得生育，無有折傷。二十者婦女懷妊，普天生男。二十一者地藏發泄，金玉露形，散滿道路，無有幽隱。二十二者天震地裂，枯骨更生，沉尸飛魂，並起成人，天下歌唱，欣國太平。二十三者地生蓮華，天人稱慶，莫不欣欣。二十四者五嶽洞開，符經並出，教導天人，是時學者，莫不飛仙。其二十四應，上讚元始之靈圖，欣五老之開明。靈文既振，道乃行焉。天地開張，正法興隆，神風遐著，萬氣揚津。五帝輔翼，驅策天仙，役御神官，運導陰陽。固三景於玄根，保天地以長存，鎮五嶽於靈館，制劫運於三關，建國祚以應圖，導五氣以育民。敷弘天元，普教十方，威靈恢廓，無幽不開，神奇堂堂，難可稱焉。
　　是時上聖太上大道君、高上玉帝、十方至真，並乘五色瓊輪、琅輿碧輦、九色玄龍、十絕羽蓋、三素流雲；諸天大聖、妙行真人，皆乘碧霞九靈流景飛雲玉輿。慶霄四會，三晨吐芳，飛香八湊，流電揚烽，華精灌日，三景合明，神霞煥爛，流盻太無。從五帝神仙、桑林千真、獅子、白鵠、虎豹、龍麟。靈妃散華，金童揚煙，五道開塗，三界通津，徘徊雲路，嘯命十天。上詣上清太玄玉都寒靈丹殿紫微上宮，建天寶羽服，詣元始天尊金闕之下，請受《元始靈寶赤書玉篇真文》 。於是天尊命引眾真入太空金臺玉寶之殿九光華房。靈童玉女，侍衛左右，九千萬人。飛龍毒獸，備守八門，奔蛇擊劍，長牙扣鐘，神虎仰號，獅子俯嗚，麟舞鳳唱，嘯歌邕邕。天鈞奏其袊蓋，玉音激乎雲庭。上聖五老、太上大道君稽首而言：伏聞元始革運，玄象開圖，靈文鬱秀，神表五方。天地乘之以分判，三光從之以開明。此大宗之業，可得暫披於靈蘊乎。
　　臣過承未天之先，於大劫之中，殖真於九靈之府，稟液於五英之關，受生乎玄孕之胞，覩陽於冥感之魂，拔領太虛，高步長津，朗秀三會，濯瀾上玄，流景冥華之都，抗志八圓之中，叨受開明之司，過蒙玄師之宗。撫念羣生，悼運流遷，皇道既暢，真亦冥行。私心實欲使雲廕八遐，風灑蘭林，寒條仰希華陽之繁，朽骸蒙受靈奧之津。不審《靈寶五篇玉文》 ，可得見授，下教於未聞者乎。
　　元始天尊方凝真遐想，撫几高抗，命召五帝，論定陰陽，推數劫會，移校河源，檢錄天度，選擇種人，指拈太無，嘯朗九玄，永無開聽於陳辭，乃閉閡於求真之路。太上道君啟問不已，元始良久乃垂眄眥之容，慨爾歎日：微乎深哉，子今所扣，豈不遠乎。此元始之玄根，空洞自然之文，保劫運於天機，鎮五靈以立真。今三天整運，六天道行，雜法開化，當有三萬六千種道，以釋來者之心。此法運訖，三龍之後，庚子之年，雜氣普消，吾真道乃行。今且可相付，當錄於上館，未得行於下世，教始學之人。玄科有禁，不得便傳。君自可詣靈都紫微上宮，視天音於金格，取俯仰於神王也。然後當使得備天文，以總御元始之天也。於是太上大道君、眾真同時退齋三月，詣靈都宮，受俯仰之格。乃知天真貴重，難可即聞，還乃更詣元始天尊，諮以禁戒之儀，遜謝不逮，天顏愍論，靈關廓開，登命五老上真，披九光八色之蘊雲錦之囊，出《元始赤書玉篇真文靈寶上經》，以付太上大道君、高上玉帝、十方至真、諸天大聖、妙行真人。使依玄科，六天氣消，按法以傳。
　　東方安寶華林青靈始老九天炁青天赤書玉篇真文
　　右二十四字篆文。
　　右三十二字篆文。
　　右三十二字篆文。
　　右三十二字篆文。
　　《東方青帝靈寶赤書玉篇》，上二十四字，書九天元臺，主召九天上帝校神仙圖錄。其下三十二字，書紫微宮東華殿，主召星官，正天分數。其下三十二字，書東桑司靈之館，主攝鬼魔，正九天氣。其下三十二字，書九天東北玉闕丹臺，主攝東海水帝，大劫洪灾之數，召蛟龍及水神事。合一百二十字，皆元始自然之書也。一名《生神寶真洞玄章》 ，一名《東山神呪八威策文》。
　　東方青帝符靈寶九炁天文化生赤帝炁
　　右少陽之氣，化生太陽三氣丹天，主小劫巳，大劫午運周，赤帝行佩此文度其灾。以朱書青繒九寸佩身。
　　東方安寶華林青靈始老君符命
　　右元陽之氣，生九炁青天，寶東方青帝治九九八十一周，則九天炁交，為大劫更始。佩此文則與運推移，度洪灾。青筆書文。
　　南方梵寶昌陽丹靈真老三天炁丹天赤書玉篇真文
　　右三十二字篆文。
　　右三十二字篆文。
　　右四十字篆文。
　　右四十八字篆文。
　　《南方赤帝靈寶赤書玉篇》，上三十二字，書九天洞陽之館，主九天神仙圖籙金名。其下三十二字，書三炁丹臺，主召星官，明度數，正天分。其下四十字者，主制北酆，正鬼氣。其下四十八字，主攝南海水帝。大運交，洪水四出，召蛟龍水神事。題於西南陽正玉闕，合一百五十二字。皆南方梵寶昌陽丹靈真老君自然之書也。一名《南雲通天寶靈衿》，一名《九天神呪》，一名《赤帝八威策文》。
　　南方赤帝符靈寶三炁天文化生黃帝炁  
　　右太陽之炁，化生中元，主小劫丑未，大劫辰戌，九天炁交，黃帝行佩此文，防陽九。黃書絳繒三寸佩身。
　　南方梵寶昌陽丹靈真老君符命
　　右洞陽之炁，生三炁丹天，寶南方赤帝治九天運周，陽炁激，大劫終。佩此文度灾橫，見太平。丹筆書文。
　　中央玉寶元靈元老－十二炁黃天赤書玉篇真文
　　右四十字祕篆文。
　　右四十字篆文。
　　十六字祕篆文。
　　右四十八字篆文。
　　《中央黃帝靈寶赤書玉篇》，上四十字，書太玄玉寶玄臺，主神仙玉簡宿名總歸仙炁。其下四十字，主攝星官，正天度數。其下十六字，主攝北帝，正天氣，檢鬼精。其下四十八字，主攝中海水帝、四泉之水、洪灾湧溢之數，召水神及蛟龍事。此文皆題玄都之臺四壁也，合一百四十四字。皆中央玉寶元靈元老一君自然之書也。一名《寶劫洞清九天靈書》，一名《黃神大呪》，一名《黃帝威靈策文》。
　　中央黃帝符靈寶一氣天文化生白帝炁
　　右元一之炁，化生少陰七炁素天，主小劫申、大劫酉，大運交會，洪灾掃天，白帝行佩此文，得過太陽九。白書黃繒三寸佩身。
　　中央玉寶元靈元老君符命
　　右元皇之氣，生元一黃炁之天，寶中央黃帝治九九運終，陽炁激，陰炁勃，大灾涌水，彌天掃穢。佩此文度天灾見太平君。黃筆書之。
　　西方七寶金門皓，皇老七炁白天赤書玉篇真文
　　右四十八字篆文。
　　右二十四字祕篆文。
　　右十六字祕篆文。
　　右四十八字篆文。
　　《西方白帝靈寶赤書玉篇》，上四十八字，書九天素靈宮北軒之上，主召仙炁。其下二十四字，題金闕之玄窗，主攝白帝星官，正明天度。其下十六字，主攝六天鬼炁。其下四十八字，主攝西海水帝及水中萬精，召雲龍以防水灾。此文皆題九天金闕三圖之綰，合一百三十六字，皆西方七寶金門皓靈皇老君自然之書也。一名《金真寶明洞微篇》，一名《西山神呪》，一名《八威召龍文》。
　　西方白帝符靈寶七炁天文化生黑帝炁
　　右少陰之炁，化生太陰五炁玄天，主小劫亥，大劫子，陽炁之極，百六乘九，黑帝行佩此文，度甲申大水洪灾，以黑書白繒七寸佩身。
　　西方七寶金門皓靈皇老君符命
　　右元陰之氣，生七炁素天，寶西方白帝、治九九陰炁涌，陽炁否，九天炁交，為大陽九之灾。佩此文，其行時則宴鴻毛而高翔，觀洪波於天際也。當白筆書文。
　　北方洞陰朔單鬱絕五靈玄老五炁玄天赤書玉篇真文
　　右四十字祕篆文。
　　右三十二字祕篆文。
　　右二十四字祕篆文。
　　右二十四字祕篆文。
　　《北方黑帝靈寶赤書玉篇》，上四十字，出鬱單無量玄元紫微臺北軒之書，主諸真人神仙圖籙。其下三十二字，是天北元玄斗中書也，主北方星官正天氣。其下二十四字，主攝天魔北帝萬鬼事。其下二十四字，主攝北海水帝制水中萬精，召蛟龍以負身。此文皆書北單鬱絕元之臺，合一百二十字。皆北方洞陰朔單鬱絕五靈玄老君自然之書也。一名《元神生真寶明文》，一名《北山神呪》，一名《八威制天文》。
　　北方黑帝靈寶五炁天文化生青帝炁
　　右太陰之氣，化生少陽九炁青天？主小劫亥、大劫子，陰炁勃，天地周，青帝行佩此文，度洪流大水之灾。以青書黑繒五寸佩身。
　　北方洞陰朔單鬱絕五靈玄老君符命
　　右洞陰之炁，生五氣玄天，寶北方黑帝治九九大運交，陰炁勃，陽炁激，九天炁交，為天地大灾。佩此文則免洪流萬癘之中，當朱筆書文。
　　《元始赤書玉篇真文》，上清自然之靈書，九天始生之玄札，空洞之靈章。成天立地，開張萬真，安神鎮靈，生成兆民，匡御運度，保天長生。上制天機，中檢五靈，下策地祇。嘯命河源，運役陰陽，召神使仙。此至真之文，妙應自然，致天高澄，使地固安，五嶽保鎮，萬品存焉。元始刻題上帝靈都之綰，累經劫運，而其文保固天根，無有毀淪。與運推遷，混之不濁，穢之愈清，毀之不滅，滅之極明。大有之文，天真所尊，自光真名，帝圖刻簡，昭示來生。斯文隱祕，不得闚聞。有得之子，與三氣長存，勤行其法，剋致神仙。但精心躬奉，家國安寧，保命度、灾，掃諸不祥。天子侯王奉之，致國太平，凶寇自夷，邊域不爭，兆民歌唱，普天興隆。運推數周，正道當行。有得之者，坐招自然。天真妙重，九天所祕，不得輕泄，考罰爾身。
　　元始五老靈寶官號
　　東方安寶華林青靈始老，號日蒼帝，姓爓，諱開明，字靈威仰。頭戴青精玉冠，衣九炁青羽飛衣。常駕蒼龍，建鶉旗，從神甲乙官將九十萬人。其精始生，上號東方青牙九炁之天，中為歲星，下為泰山。其炁如春草之始萌，其光如暉日之初降。下有朝華之淵，上有流英之宮。室有青腰玉女，堂有太上真王。玉女乘九山之獸，真王駕九光神龍，上導九天之和氣，下引九泉之流芳。養二儀以長存，護陰陽以永昌。天致元精於太極，地保山嶽於句芒，神運靈虛于寂臺，人養五臟於唇鋒，所以營溉之者無極，存之者不終。於是迴萬劫而更始，安國祚而方隆，採流霞於上宮，卻衰朽而童蒙。爾乃鵬舉九遐，上登玄洞，仰尋太真之靈官，與仙寶而為宗。大哉靈寶，青牙長存，由始老九炁之功。
　　南方焚寶昌陽丹靈真老，號日赤帝，姓洞浮，諱極炎，字赤熛弩。頭戴赤精玉冠，衣三炁丹羽飛衣，常駕丹龍，建朱旗，從神丙丁官將三十萬人。其精始生，上號南方朱丹三炁之天，中為熒惑星，下為霍山。其氣如降雲之包日，其光如玄玉之瑛淵。下有赤泉之丹池，上有長生之朱宮。室有太丹玉女，居于太陽三山之上。堂有元炁丈人，駕三角之麟。上導泰清玄元之靈化，下和三炁之陶鎔。今萬物之永存，運天精於南夏，養人精於丹唇。所以採之者無終，營之者永存。於是卻凋老於反嬰，易枯朽而茂繁，禳秋霜之落葉，反光華於萬春。爾乃龍眄空洞，鸞翔雲端，忽縱心而豁朗，無塵埃之是戀。寔九天之玄根，開元首之妙門。大哉靈寶，朱丹長生，由真老三黑之勳。
　　中央玉寶元靈元老，號日黃帝，姓通班，諱元氏，字含樞紐。頭戴黃精玉冠，衣五色飛衣，常駕黃龍，建黃旗，從神戊己官將十二萬人。其精始生，上號中央元洞太帝之天，中為鎮星，下為嵩高山。上出黃氣，下治地門。其煙如雲，徑烝九天。元精往來，炁真如弦。太上無極，下生神靈。其光如飛景之羅朝日，其明如朗月之照幽域。內有玄膺九窗之關，外有醴泉玉漿之池。真人名曰子丹。天中黃庭戊己，天倉玉女卻死養生。官號日太帝，總御九天之兵，乘地軸之輦，從六丙六丁。遷賞道功，誅罰魔精。上等自然之和，下旋五土之靈。天地守以不虧，陰陽用之不傾。天氣柔順而無極，人漱唇齒以不零。於是抗虞淵之頹日，反朝霞之始萌，延惛朽之枯＃，革休滅而方清，光顏燦然而還初，炁充然而流盈。爾乃虹步八域，上昇雲路，超羣萃而凌盻，挹天氣而自度。返真仙於太微，極三光而告暮。巍巍乎太虛，可謂停靈運於元祚。妙哉靈寶，黃庭長生，由一炁之永固。
　　西方七寶金門皓靈皇老，號曰白帝，姓上金，諱昌開，字曜魄寶，一字白招拒。頭戴白精玉冠，衣白羽飛衣，常駕白龍，建素旗，從神庚辛官將七十萬人。其精始生，上號明石七炁之天，中為太白，下為華陰山。其氣如明月之落於景雲，其光如幽夜之覩於明珠。白龍銜芝草而啟騰，靈真降素醴而沾濡。其乃士天之靈澤，上真之瓊腴，氣甘和而淡妙，雖鼎味而不殊。下有玉泉長河，上有流英之樓。室有太上素女，堂有元氣大夫。乘崩山之墜虎，騁雲輦於虛無。上導洪精於士天，下和眾生於靈衢。挹雲露於皓芝，飲靈液於龍鬚，叩天池而嗚鼓，收甘津於舌頭。所以存之者若遂，為之者永居，卻素髮而玄黑，反枯朽而嬰孩。爾乃鳳舞景漢，朗嘯清虛，枕雲岫而練神，養精和於太初，收真人而為友，焉知榮辱之所如。大哉靈寶，明石長生，由七炁之娛。
　　北方洞陰朔單鬱絕五靈玄老，號曰黑帝，姓黑節，諱靈會，字隱侯局，一字叶光紀。頭戴玄精玉冠，衣玄羽飛衣，常駕黑龍，建皂旗，從神壬癸官將五十萬人。其精始生，上號玄滋五炁之天，中為辰星，下為常山。其氣如颼風之激於炎林，其光如流星之墮於洪波。煎玉飴於龍鼎，汲玄炁於天湖。下有長生之淵，中有太上之家。室有夜光玉女，服雲林之翠羅，乘雲虬以啟真，駕鹿輦於天河，逍遙取道於玄元之根，保和始生於九玄之阿。上導五帝之流炁，下拯生生之眾和，護二儀而不傾，保羣命以永安。天致元精於太玄真人，養六府於齒牙。所以為之者長存，用之者壽多，漱神津於元首，含淳和而弗華。於是迥陽光之西傾，還冥夜於東陵，卻衰枯而絕煙，反童稚而方昇，鼓雲池而鬱勃，見鯈欻而龍騰。友真人以為好，與靈仙而高登，其德洪矣，焉有能勝。大哉靈寶，玄滋長生，由五氣之興。
　　元始五老出五帝真符，以度五帝人，天光開陽，出此文玄都宮。
　　元始青帝真符
　　召直符更生守靈寶天文。道士吞之，靈氣鎮肝，生青精寶華九葉神，為役使通靈致神仙。
　　右上始天光文，出青帝真文篇，以安東方九炁之天。青帝受此文以鎮東嶽，封一通九靈洞室，四萬劫一開。道士命屬東嶽，青書絳繒佩身。并本命日朱書，向東服之九枚，直符吏區更生隨符入腹肝藏之府，九年皆生青精寶華九重，光映于形外。又當青書絳文，內神杖上節中，衣以神衣，青腰玉女九人侍衛。勿不精，有考吏。
　　元始赤帝真符
　　召直符昌中守靈寶天文。道士吞之，靈氣鎮心，生丹精寶華三葉神，為役使通靈致神仙。
　　右上陽明文，出赤帝真文篇，以安南方三黑之天。赤帝受此文以鎮南嶽，封一通南霍之阿，四萬劫一開。道士命屬南嶽，赤書黃繒上佩身。并本命日朱書，向南服之三枚，直符吏祝昌中隨符入腹心府之中，三年皆生赤精寶華三重，光暎于形外。又當赤書黃繒，內神杖次青帝下節中，太丹玉女三人侍衛。勿不精，有考吏。
　　元始黃帝真符
　　召四方直符守靈寶天文元中央正吏。道士吞之，靈氣鎮脾，生黃精寶華十二葉神，為役使通靈致神仙。
　　右總靈文，出黃帝真文篇，以安中央一炁之天。黃帝受此文，天炁中開運，應轉輪此文，始見天關停輪，無有晝夜。元始收其本文，還於上元之炁，黃帝中嶽則闕此一文。今所以書於舊經者，為使存之不絕。四帝共典衛於上宮，無正吏可守。道士命屬中嶽，自可黃書白繒佩身。并本命日朱書，向王服之十二枚，無吏可隨，然十二年亦生黃精寶華十二重於脾藏之中也。又黃書白繒，內神杖次赤帝下節中。道士所以偏得佩此文者，值以有黃帝生人，使以應天之炁，雖爾，亦闕無守吏。勿不精，有考吏。
　　元始白帝真符
　　召直符曲正守靈寶天文。道士吞之，靈炁鎮肺，生白精寶華七葉神，為役使通靈致神仙。
　　右光元靈文，出白帝真文篇，以安西方七炁之天。白帝受此文以鎮西嶽，封一通於金穴九掖洞中，四萬劫一開。道士命屬西嶽，白書黑繒佩身。并本命日朱書，向西服之七枚，直符吏辱曲正隨符入腹肺府之中，七年皆生白精寶華七重，光映于形外。又當白書黑繒，內神杖次黃帝下節中，太素玉女七人侍衛。勿不精，有考吏。
　　元始黑帝真符
　　召直符尹豐守靈寶天文。道士吞之，靈氣鎮腎，生玄精寶華五葉神，為役使通靈致神仙。
　　右通明文，出黑帝真文篇，以安北方五炁之天。黑帝受此文以鎮北嶽，封一通於玄陰洞室，四萬劫一開。道士命屬北嶽，黑書青繒，佩身。并本命日朱書，向北服之五枚，直符吏尹豐隨符入腹腎府之中，五年皆生黑精寶華五重，光暎于形外。又當黑書青繒，內神杖次白帝下節中，太玄玉女五人侍衛。勿不精，有考吏。
　　五帝真符，上精在天為五星，中精在人身中為五臟，下精在地為五嶽。故三元之炁，各有所屬。天無五文，三光不明。人無五文，無以立形。地無五文，五嶽不靈。五帝真符，以元始同生，舊文今祕於玄都紫微宮，侍真五帝神官五億萬人。諸天皆一月三朝真文，有火水陰陽官考，禁於漏泄。元始天尊封於神杖之中，常以隨身。所以爾者，祕掌天真，不欲離身形須臾爾。
　　元始神杖，用靈山向陽之竹，令長七尺，總七節，上下通直，以五符次第置其中。空上一節，空下一節，以應天象地也。
　　道士隱學，書文置東方，則東嶽仙官至。長齋百日，精思靈寶尊神，則天真下降，給青腰玉女九人，取東嶽神仙芝草，不死之藥。青帝鬼魔遠舍九萬里，一方凶勃惡獸毒螫，皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。國土東方及春三月有灾，欲使東鄉安鎮，當赤書青石上，鎮東方九日，灾自滅，凶逆自消。一方仁人，蒼龍來翔，善瑞自至，國土太平。書文佩身，卻諸禍殃，身無橫患，常與神明相當，保國寧家，享福無窮。
　　道士書文置南方，則南嶽仙官至。長齋百日，精思靈寶尊神，則天真下降，給朱陵玉女八人，取南嶽神仙芝草不死之藥。赤帝鬼魔遠舍八萬里，一方凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。國土南方及夏三月有灾，欲使南鄉安鎮，當朱書赤石上，鎮南方八日。灾自滅，凶逆自消。一方仁人，善瑞顯明，鳳凰來遊，白鸞飛嗚，天人歌詠，欣國太平。書文佩身，萬灾不生，禳凶卻穢，坐致神靈，福慶無窮，延年長生，家致興隆，國祚安寧。
　　道士書文置中央，則中嶽仙官至。長齋百日，精思靈寶尊神，則天真下降，給黃素玉女十二人，取中嶽神仙芝草不死之藥。黃帝鬼魔遠舍十二萬里，中央凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。國土中央及四季月有灾；欲使中國安鎮，當朱書黃石上，鎮中央十二日。灾自滅，凶逆自消。四方和睦，善瑞日生，麒麟來歸，白虎遊庭，國豐民富，普天安寧。書文佩身，萬災不經，身康氣強，五宮清明，長保家國，永亨利貞。
　　道士書文置西方，則西嶽仙官至。長齋百日，精思靈寶尊神，則天真下降，給太素玉女六人，取西嶽神仙芝草不死之藥。白帝鬼魔遠舍六萬里，西方凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪成仙。國土西方及秋三月有灾，欲使西鄉安鎮，當朱書白石上，置西方六日。灾自滅，凶逆自消。西方自歸，善祥自集，靈獸飛軒，金雀銜符，氏老歸賓，國寧民休。書文佩身，神明交遊，灾不加身，與五帝同儔，子孫昌熾，世享王侯，與善因緣，何慮何憂。
　　道士書文置北方，則北嶽仙官至。長齋百日，精思靈寶尊神則天真下降，給太玄玉女五人，取北嶽神仙芝草不死之藥。黑帝鬼魔遠舍五萬里，北方凶勃惡獸毒螫皆不生害心，反善仁人。長齋修行二十四年，身得神仙。但佩此文，亦得尸解，轉輪神仙。國土北方及冬三月有灾，欲使北鄉安鎮，當朱書黑石上，置北方五日。灾自滅，凶逆自消。北方自賓，善瑞日昌，地藏發泄，金玉露形，天人歌詠，國富民豐。書文佩身，萬災消亡，壽同天地，福祿光亨，所向所求，莫不利貞，子孫昌盛，世出賢明。
　　元始施安靈寶五帝鎮官宅上法，以施於上學好道之士，不行凡庶。奉此法，師弟子對齋九日，以上金五兩，五帝紋綵五匹，以誓五老上帝，舉盟五嶽而受文。然後以佩身，施安所住如法，將招大福於自然，度凶厄於窮年，安國寧家，享祚無窮也。
　　元始五老赤書玉篇真文天書經卷上竟
　　#1 青鳥：教煌S □ 5733 抄本作『青烏』。
　　#2教煌S . 5733 『龍』 字作『鳳』。
　　元始五老赤書玉篇真文天書經卷中
　　太上洞玄靈寶召伏絞龍虎豹山精八威策文，與《元始玉篇真文》 同出於赤天之中，挺自然之運表、明太空之靈象，開三圖以通真，演五行於玄府，運四氣以應神，鎮玉篇以固劫，保地於元根，命靈策以制魔，吐神祝以遐震，施八威以正度，嘯五帝以召龍。是故關機乘之不傾，五獄保之以長存，山河得之而不淪，人神受之而無窮。太上大道君受之於元始天尊，賞籙於上三天玄都紫微上宮。依玄科，四萬劫六天氣消，真道當行，有其人依科，以傳三天太上召伏蛟龍虎豹山精八威策文，此是赤精受天炁後，其文明於南丹洞靈橭林之下。
　　某年某月某日，靈寶赤帝某君，佩元始上三天太上大道君制六天總地八威策文，召天下神，攝地束靈，封山呼雲，制河上龍，承師某帝某甲元始之章。
　　某州郡縣鄉里，洞玄弟子某嶽先生女人，某嶽道士某甲，本命某辰，年若干歲，某月生，太歲某子某月朔某日子，謹於某氣天中，請太上靈寶八威策文三牒文，太上所傳黃帝，合封為策，以出俯仰之式。
　　九天太素陽生符，元始付太上丈人，其文在赤書後劫，見日宮之陽。
　　玄都紫微宮舊格，丹書白素，方五寸，清齋百日，入室思日精，含而吞之，與日同壽，天地俱存，思靈念真，形自能飛。存濁炁於口，符既出而死也。一名生真券，一名八威龍書。女吞此符後，生為男身。
　　三天太玄陰生符，元始以付太上大道君，其文在赤書後二劫，見月之上館。
　　玄都紫微宮舊格，黑書黃繒，方五寸，清齋百日，入室思月精；含而吞之，與月同壽。道士欲尸解者，黑書木刀劍，抱而臥，即為代人形而死矣。行此宜精，他念穢濁于口，符即出，身即死。此符一名化形券，一名九陰靈書，男人吞此符後，化為女子。
　　此二符，陰陽二氣，日月之精，自不精身苦志，慎輕服御，惟清齋合式，即能無窮。
　　九天玉真長安神飛符，出元始青明上光氣後赤書四劫，見於三天北元玉關之上。
　　玄都紫微上宮舊格，朱書白素上，以佩身，履大陽九、大百六，大劫之交，洪灾三會，佩之千毒不加身，過水火之難，得見太平，為聖君種民。其文今封南霍石碽，四萬劫一出。
　　三天真生神符，出元始通景玄光氣後赤書五劫，見於玄都玉京上館。
　　玄都紫微上官舊格，黑書黃繒上，以佩身，履小陽九、小百六，小劫之交，萬灾四充，佩之千害不加，身過萬癘之中，得見太平，為聖君種民。今封北單廣靈洞室石碽之中，四萬劫一出。
　　二符，太上大道君受於元始天尊，以傳西王母，元始五老始生五帝，天元分度。
　　東方九炁青天，天有九元，九元運關，周迴三十二覆。晝夜三十日，天炁一交，一十二交為一度。三百三十度，諸天炁王於木，青帝用事。寅卯之年，青帝真人下世，教化太山，度九人以補仙官。其方其年，禾稼豐熟，灾不行，兵火息止。三千三百度青炁勃，黃炁否，陽數之九九者，天之極，謂小陽九；六天炁上，百官受會，謂小百六。此天炁勃於火宮，巳午之年，疫炁流行，五穀豐而無食民。九千九百度，青炁激，黃炁食，陽數九九，謂大陽九，六天炁返，百官收炁，謂大百六。此天炁激於金宮，申酉之年，禾稼摧折，兵病並行，疫炁彌天，人獸得過，萬中遺一。其時當有青帝神人，乘青龍，齎符命太山制天炁。得佩此符，則免此灾。
　　南方三炁丹天，運關三百三十度，諸天炁王於火，赤帝用事。巳午之年，赤帝真人下世，教化霍山，度三人以補仙官。其方其年豐熟，國安民盛。三千三百度赤炁勃，白炁否，此則赤帝小陽九、小百六，天炁勃於土宮，辰戌丑未之年，四炁驅除，兵灾流行，土中生火，金玉自然，天下燋枯。九千九百度赤炁激，白炁食，此赤帝大陽九、大百六，天炁激於水宮，亥子之年，火精絕滅，萬里無煙，洪灾至天，人獸得過，萬中遺一。其時當有大鳥東南而飛，赤帝神人乘朱鳳，齎符命霍山制天炁。得佩此文，則免此灾。
　　中央一炁黃天，運關三百三十度，諸天炁王於土，黃帝用事。辰戌丑未之年，黃帝真人下世，教化嵩高山，度十二人以補仙官。其年中國大豐，四方安平。三千三百度黃炁勃，黑炁否，此則黃帝小陽九、小百六，天炁勃於金宮，申酉之年，土霧障天，晝夜不別，七年而解，障炁行，人獸疫死，三分遺一。九千九百度黃炁激，黑炁食，此黃帝大陽九、大百六，天炁激於木宮，寅卯之年，九土崩陷，民無立踵，萬疫驅除，萬無遺一。其時當有黃帝神人，乘黃龍，齎符命中嶽制天炁。得佩此文，則免此灾。
　　西方七炁素天，運關三百三十度，諸天炁王於金，白帝用事。申酉之年，白帝真人下世，教化華山，度七人以補仙官。其方其年豐熟，國土安，人民盛。三千三百度白炁勃，青炁否，此則白帝小陽九、小百六，天炁勃於水宮，亥子之年，金玉化消，橫尸填於江海，人民相啖，海成血川。九千九百度白氣激，青炁食，此白帝大陽九、大百六，天炁激於火宮，巳午之年，金石自消，兵灾驅除，人獸滅種。其時當有白帝神人，乘白龍，或乘白虎，齎符命華山制天炁。得佩此文，則免此灾。
　　北方五炁玄天，運關三百三十度，諸天炁王於水，黑帝用事。亥子之年，黑帝真人下世，教化恒山，度五人以補仙官。其方其年，五穀豐熟，禾不種自生，兵不興，人民安。三千三百度黑炁勃，赤炁否，此則黑帝小陽九、小百六，天炁勃於木宮，寅卯之年，禾稼傷死，五穀大貴，水涌河決，洪水流天，人民飄尸，骨血分離。九千九百度，黑炁激，赤炁食，此黑帝大陽九、大百六，天炁激於土宮，辰戌丑未之年，江河枯竭，海底生塵，人民烏獸焦死無遺。其時當有黑帝神人，乘玄龍，齎符命恆山制天炁。得佩此文，則免此灾。
　　五方運關三十二覆，九千九百度，周五方之炁，皆上運元始青陽之炁，迴轉靈寶玄都玉山中關，周迴諸天日月星宿十空之外，九億九萬九千九百九十九度。天炁反一劫之灾，天地萬生山川江海金石人民一時化消。當此之時，天地改易，鯈欻之間，非所如何。有佩靈寶玉文，乃可即得更生始分之中，正如睡眠之頃爾。自非此文，莫能致之。
　　陽炁則轉天關，陰炁則轉地機，九河之口，水之盈縮，皆應天分，度會亦如之。故陽數之九謂之陽九，陰數之八謂之八灾。天地運度，人亦同之。靈寶玄都玉山，處於上天之中，七寶之樹，垂覆八方，有十方至真尊神，妙行真人，朝衛靈文於玉山之中，飛空步虛，誦詠洞章，旋行玉山一匝，諸天稱善。五億五萬五千五百五十五億重道，五億五萬五千五百五十五億萬無鞅數，至真大神，當靈寶大齋之日，莫不稽首遙唱玉音，諸天伎樂，百千萬種，同會雲庭。當此之時，真樂乎哉。
　　天地大劫之欲交，諸天至真尊神、妙行真人，下遊五嶽，遙觀天下至學之人，洪流滔天，皆以五龍迎之，上登福堂，令得與元始同沒同生也。
　　東方九炁青天下元小陽九小百六，出靈寶青帝下元符命，下東嶽，制九炁青天分度，出此文以度學者人身。其文九千年一出東嶽。
　　五帝符，並依五方色書之。
　　東方安寶華林青靈始老帝君，出下元符命。
　　小陽九巳，小百六午，其年大灾驅除，以此文固天炁，安國存種民，度陽九百六之會。青書白繒。
　　東方九炁青天中元大陽九大百六，出靈寶青帝中元符命，下東嶽，制天分度，〔度〕#1學者身。其文九千年一出。
　　大陽九申，大百六酉，其年天灾激，林木禾稼，一時消滅，驅除兆民。出此文以固天炁，安鎮存國，以度種人大灾出，青書白繒。
　　東方九炁青天上元大劫之周，天地改易，出靈寶青帝上元符命，下東嶽，以固青天元始之炁，其文九千年一出。
　　大劫交周，天地改易，金玉山海，人民鳥獸，一時消滅，天地溟涬，無復光明，以此文故固天元始之炁。佩之皆即得化生始分之中，刻書金札以佩身。
　　南方三炁丹天下元小陽九小百六，出靈寶赤帝下元符命，下南嶽，制三炁丹天分度，出此文以度學者人身，其文九千年一出南嶽。
　　南方梵寶昌陽丹靈真老帝君，出赤帝下元符命。
　　小陽九辰戌，小百六丑未，其年土中生火，金玉自然，天下燋燒，萬民自死。出此下元符，固天炁，禳此灾，度陽九百六之會。赤書黑繒。
　　南方三炁丹天中元大陽九大百六，出靈寶赤帝中元符命，下南嶽，以固赤天分度，度學者身。其文九千年一出。
　　大陽九亥，大百六子，其年火精消滅，萬里無煙，洪水四出，天灾蕩民。中元出此文，固天炁，禳此灾。赤書黑繒。
　　南方三炁丹天上元大劫之周，天地改易，出靈寶赤帝上元符命，下南嶽，以固赤天元始之炁。其文九千年一出。
　　大劫交周，天地改易，金玉山海，人民鳥獸，一時消滅。天地溟涬，無復光明。以此文固天元始之炁，佩之皆即得化生始分之中，刻書金札以佩身。
　　中央一炁黃天下元小陽九小百六，出靈寶黃帝下元符命，下中嶽，制一炁黃天分度，出此文以度學者人身。其文九千年一出中嶽。
　　中央玉寶元靈元老帝君，出下元符命。
　　小陽九申，小百六酉，其年土下出霧，障氣障天，晝夜不分，七年除民。出此下元符，固天炁，禳此灾，度陽九百六之會。黃書青繒。
　　中央一炁黃天中元大陽九大百六，出靈寶黃帝中元符命，下中嶽，制天分度，度學者身。九千年一出。
　　大陽九寅，大百六卯，其年山岡丘壟，土地陷沒，民無立踵。中元出此文，固地炁，禳此灾。黃書青繒。
　　中央一炁黃天上元大劫之周，天地改易。出靈寶黃帝上元符命，下中嶽，以固黃天元始之炁。其文九千年一出。
　　大劫交周，天地改易，金玉山海，人民鳥獸，萬物一時消滅，天地溟涬，無復光明，以此文固天元始之炁，佩之即得化生始分之中，刻書金札以佩身。
　　西方七炁素天下元小陽九小百六，出靈寶白帝下元符命，下西嶽，制七炁素天分度，〔出〕#2此文以度學者人身。其文九千年一出西嶽。
　　西方七寶金門皓靈皇老帝君，出下元符命。
　　小陽九亥，小百六子，其年金玉化消，人民水居，飄尸洪流，血為海川。出此下元符，固天炁，禳此灾，度陽九百六之會。白書赤繒。
　　西方七炁素天中元大陽九大百六，出靈寶白帝中元符命，下西嶽制天分度，度學者身。其文九千年一出。
　　大陽九巳，大百六午，其年金石自消，兵灾蕩民。中元出此文，固天炁，禳此灾。白書赤繒。
　　西方七灾素天上元大劫之災，天地改易，出靈寶白帝上元符命，下西嶽，以固白天元始之炁。其文九千年一出。
　　大劫交周，天地改易，金玉山海，人民烏獸，萬物一時消滅，天地淇津，無復光明。以此文固天元始之黑，佩之即得化生始分之中，刻書金札以佩身。
　　北方五黑玄天下元小陽九小百六，出靈寶黑帝下元符命，下北嶽，制五黑玄天分度，出此文以度學者人身。其文九千年一出北嶽。
　　北方洞陰朔單鬱絕五靈玄老帝君，出下元符命。
　　小陽九寅，小百六卯，其年洪水四出，水災連天，人民流散，死者無遺。出此下元符，固天炁，禳此灾，度陽九百六之會。黑書黃繒。
　　北方五炁玄天〔中元〕#3大陽九大百六，出靈寶黑帝中元符命，下北嶽，制天分度，度學者身。其文九千年一出。
　　大陽九辰戌，大百六丑未，其年天地枯旱，江海竭乾，海底揚塵，人民燋死，萬無遺一。中元出此文，固天炁，以禳此灾。黑書黃繒。
　　北方五炁玄天上元大劫之交，天地改易，出靈寶黑帝上元符命，下北
　　嶽，以固玄天元始之黑，其文九千年一出。
　　大劫交周，天地改易，金玉山海，人民鳥獸，萬物一時消滅，天地溟涬，無復光明。以此文固天元始之炁，佩之即得化生始分之中，刻書金札以佩身。
　　元始五老三元玉符，與《靈寶玉篇真文》大劫、小劫符命，同出太玄都玉京山紫微上官。此文固天三元之炁，以禳大小陽九、大小百六、大小劫會之灾，度學者之身。玄都宿有金名，皆得見此文。佩之得免大灾，為聖君種民，皆白日昇天，上朝玄都上宮。功德未備，即得尸解，轉輪成仙，隨運沉浮，與真結緣。
　　元始靈寶五老尊神、諸天帝皇、妙行真人常以正月、三月、五月、七月、九月、十一月，一歲六會於太上三天靈都宮元陽紫微之臺，集筭天元，推校運度。諸天各下天帝、太乙使者、日月星宿、三部三官考召，五嶽四瀆河海大神，周行天下，糾察功過，搜擇種人。當此之月，天下、地上莫不振肅，執齋持戒，尊奉天真。學者以其月隨科修齋，功記三官五帝，列名上天，六年剋得拜謁太上，七祖皆昇福堂，神靈佑護，萬災不干。
　　元始五老赤書玉篇真文天書經卷中竟
　　#1「度」字據上下文例補。
　　#2「出」字據上下文例補。
　　#3「中元」二字據上下文例補。
　　元始五老赤書玉篇真文天書經卷下
　　元始靈寶西北天大聖、眾至真尊神、元極大道上帝、真皇老人，常以月一日，上會靈寶玄都西北玉山紫微上宮，奉齋朝天文，校地上人鬼功過。其日勑北斗，下與三官考召、四部刺姦，周行天下，糺察兆民，條列善惡，輕重上言。其日有奉修齋直，不犯科律，三官除罪，列名玄都，萬神衛護，得為種民，犯惡為非，移名地官。
　　元始靈寶北天大聖眾、至真尊神、无極大道、太上老君、靈寶妙行真人，常以月八日，上會靈寶玄都北上玉山陰元臺，奉齋朝天文，校地上兆民簿錄年命筭籍。其日劫北斗司殺鬼，下與八極司隸，周行天下，司殺善惡功過，輕重列言。其日犯惡為非，移付地官，執心奉齋，不犯科律，三官削除罪名，三天記上仙錄，告下天神地祇侍衛營護，萬灾不干。
　　元始靈寶東北天大聖眾、至真尊神、妙行真人、元極大道、太上萬度萬生神皇、上玄老、元靈老君，常以月十四日，上會靈寶玄都玉山通陽青微宮，奉齋朝天文，校天下學道年月功過及鬼神之事。其日勑太乙使者，下與北酆都伯使者，周行天地，司察人神功過深淺，列言上宮。有修齋立德，即勒錄九天，記名仙籍，鬼神隨功進秩，人鬼有犯，移還鬼府。
　　元始靈寶束天大聖眾、至真尊神、太清玄元上三天元極大道、無上玄老、太上老君、太上丈人、皇上老君、皇上丈人、青靈上真天帝君、天帝丈人、太帝君、太帝丈人、九老仙都君、九氣丈人、百千萬重道氣、千二百官君、太清玉陛下、東極老人、青華大神、上相司馬青童、金闕後聖帝君、真陽始青神人、靈寶九仙君等，青和玉女、主仙玉郎，常以月十五日，上會靈寶太玄都玉山青華玉陛官，奉齋朝天文，共集校定學仙人名功過深淺，其日天帝自下。天帝自下者，日月星宿、天上天下、地上地下、五嶽四瀆、河海神靈，莫不慘然俱下，周行諸天地上，察校學士兆民功過輕重，列言青宮。其日修齋奉戒，則五帝保舉，上言東華，生死為仙，勑下三界神靈侍衛，千灾不干。有犯科律，移付地官。
　　元始靈寶東南天大聖眾、至真尊神、元極大道南上赤帝、丹臺老子、太和玉女、長生司馬、好生君、司命、司錄、南極度世君、萬福君，常以月十八日，上會靈寶太玄都玉京山洞靈元陽之綰。奉齋朝天文，共集校等人民祿命長短，區別善惡。其日勑太乙八神使者，下與三官考召，周行天下，司察天人善惡，列言丹臺。其日有修奉靈寶真經，燒香行道，齋戒願念，不犯禁忌，則司命長生司馬注上生簿，延算益命，勑下地官營衛佑護，列為善民。有違科犯戒，减筭縮年，移付地官。
　　元始靈寶南天大聖眾、至真尊神、元極大道南上老君、丹靈南極真人、太和玉女，常以月二十三日，上會靈寶太玄都玉山洞靈丹臺，奉齋朝天文，集校人民簿錄，區別善惡。其日勑天一，下周行地上，司察兆民功過輕重，列言靈寶洞靈丹臺。其日有修奉靈寶真經，燒香行道，齋戒願念，不犯科禁，則司命勒名生錄，勑地祇營護，福慶日隆，萬願如心。有違科犯禁，削除生籍，移名鬼官。
　　元始靈寶西南大聖眾、至真尊神、元極大道天皇老人、南極元真君、洞陽太靈君，常以月二十四日，上會靈寶太玄都玉京朱宮，共集考校三官、九府、五嶽、北酆、泰山二十四獄罪刑簿目，鬼神天人責役輕重之事。其日勑北辰，下與三官考召、北部刺姦，周行天下，覆校諸司廉察萬民善惡，列言朱宮。其日有修奉靈寶真經，燒香行道，執齋持法，則北辰列言善功，上宮記名，削除罪錄，得為種民。有違科律則長充鬼役，不免三塗五苦之中。
　　元始靈寶西天大聖眾、至真尊神、元極大道、西華金堂玉仙真母、金闕後聖上相帝君、四極真人，常以月二十八日，上會靈寶太玄都玉京金闕七寶宮，奉齋朝天文，共集推校日月星辰分度，並得道人名。其日太一下歷，校天宿周行，學人善惡，列言金堂。其日月星宿、璇璣玉衡，皆慘然俱會天關之門。凡為學者，能修齋奉戒，思仙念道，為太一所舉言，書名仙簿，得為真人。有違科犯法，三官所糺，移付地官，長為罪民。
　　元始靈寶下元天大聖眾、至真尊神、無極大道、下元玄黃洞淵洞靈萬仙、五帝四司真人，常以月二十九日，上會高皇天太玄都玉京黃房，奉齋朝天真，筭校五嶽四瀆河海水帝、地靈神鬼之事，萬民罪簡深重。其日遣中太乙，下與三官九府九部刺姦，周行五嶽三官水府，條正鬼事，司人功過，罪簡所由輕重，列言玄都。其日有修奉靈寶真經，燒香行道，執齋奉戒，則為三官九府所保，列言善功，削除罪簡，上名三天，神明衛護，千灾不干。有違科犯禁，移名地官，長為罪民。
　　元始靈寶上元天大聖眾、至真尊神、无極大道上下中央四面八方太上無為大道諸君丈人、最大至尊、無上無巔無極無窮普照普察無量洞明最上正真無鞅數道氣、無先寥廓無端混沌無形虛無自然太上、無根冥寂玄通大智慧原、正一盟威太上無為大道、道中之道、神明君、無上元初萬萬億億數無鞅數道德諸君丈人、太上道德君、道德丈人、無上萬生君、萬生丈人、無上萬氣君、萬氣丈人、無上萬元君、萬元丈人、無上萬福君、萬福丈人、鴻保天神諸君丈人、玄元老君、太清玄元上三天元極大道、元上丈人、太上三氣君、太上老君、太上丈人、太清君、太清丈人、太玄上一君、太玄丈人、中黃正一君、中黃丈人、太元君、太元丈人、太始君、太始丈人、太初君、太初丈人、太素君、太素丈人、太虛君、太虛丈人、太一君、太一丈人、太儀君、太儀丈人、太平君、太平丈人、太淵君、太淵丈人、天帝君、天帝丈人、九老仙都君、九老丈人、玉曆君、玉曆丈人、九氣君、九氣丈人等，百千萬億億億萬萬數元鞅數萬重道氣君、道氣丈人、千二百君、千二百官丈人、太清玉陛下、太上玉真君、玉真丈人、五仙君、五仙丈人、九靈君、九靈丈人、太清十二真君、十二真丈人、二十四神人君、二十四神人丈人、太清三十六真君、三十六真丈人、五氣君、五氣丈人、陰陽生炁君、生炁丈人、上上太乙君、太乙丈人、皇天太上帝、无極太上元君、太上元君丈人、太元一君、太元一君丈人、神寶君、神寶丈人、真寶君、真寶丈人、天寶君、天寶丈人、靈寶君、靈寶丈人、元神君、元神丈人、元真君、元真丈人、元靈君、元靈丈人、天皇老君、天皇丈人、南極老君、南極丈人、黃神老君、黃神丈人、黃老君、黃老丈人、太和君、太和丈人、太上皇真道君、皇真丈人、上古天師君、天師丈人、萬道父母、萬德父母、天地父母、神仙所出、神仙所聚，東王公、西王母、日君、月后、五星真君、五星皇妃、璇璣玉衡星真君、眾仙、天官、大神等，常以月三十日，上會靈寶太玄都玉京七寶紫微官。奉齋朝天真，萬帝眾神，諸天諸地，集筭校大劫、小劫、大小百六天地運度，料別善惡，學道應得神仙人名。其日遣上太一下。上太一自下，其中諸天星辰日月璇璣北斗慘然俱下，與五帝五嶽四瀆江河淮濟水帝九部刺姦，三官考召、地上神祇，周行天下，司察善惡功過輕重，列言上天。其日有修奉靈寶真經，修齋戒，燒香念道，為太乙所舉，列言善功，則名上仙簿，＠地神營護。有違科犯戒，移名付地官，長為罪民。
　　太玄上宮北帝，常以庚申日，制天民三尸魂神，條人罪狀，上奏帝君。當此日，能修齋奉戒，晝夜思神，則三尸不得上天言人之罪，地司奏人善功，列言帝君，太一歡喜，即記名左契，長為種民。
　　太玄上宮至真尊神，常以甲子日，遣大一中臺大使者下，周行諸天諸地，檢校神祇，驅散雜俗鬼精。當此日，能設齋燒香，中臺大使者皆條善功，奏上三天上帝，上帝即除為監天，領地上鬼普神王者，書名玉曆，長為真人。
　　太玄上宮高真大神，常以立春之日，會諸尊大聖仙人於太極上宮，筭校玉札金名，應得神仙之人，列奏靈寶玄都上宮。
　　太玄上官太．素真人，常以春分之日，會諸仙官於崑崙瑤臺，校定靈寶真經學者，功業輕重，列言靈寶玄都上宮。
　　太玄上宮五帝，常以立夏之日，會諸仙人於紫微宮，校定學者功過，列言靈寶玄都上宮。
　　太玄上宮天上三官，常以夏至之日，會於司命上宮，校定兆民，算會簿錄，列言靈寶玄都上宮。
　　太玄上宮五嶽諸真人，常以立秋之日，上詣中黃老君於黃房靈庭，會諸仙官，檢校天下神圖靈藥，列言靈寶玄都上宮。
　　太玄上官上皇大帝，常以秋分之日，上登上清靈闕太微之館，會靈寶尊神、太上五老君、北極真公、八海大神，集算天下兆民罪錄，功過輕重大小，列言靈寶玄都上宮。
　　太玄上宮陽臺真人，常以立冬之日，會論仙官玉女於靈寶陽臺之上，校學道簿錄名目輕重深淺，列言靈寶玄都上宮。
　　太玄上宮天真眾仙，常以冬至之日，上詣方諸束華青宮，會於束海青童金闕上相至真大神，校定眾仙名錄，列言靈寶玄都上宮。
　　八節之日，是上天八會大慶之日也。其日諸天大聖尊神、妙行真人，莫不上會靈寶玄都玉京山上宮。朝慶天真，奉戒持齋，旋行誦經，各遣天真威神，周行天下四海八極，五嶽名山學人及得道兆庶，糺察功過輕重，列言上宮。其日諸天星宿，日月璇璣，地上神祇莫不振肅。凡是修齋持戒，宗奉天文，皆為五帝所舉，上天右別，書名玉曆，記為種民，告下三官神靈侍衛，門戶整肅，萬灾不干。至學之士，三界司迎，神仙度世，上為真人。為惡犯戒，司考所糺，移付地官，長為罪民。
　　五老靈寶五篇真文，元始天書，生於空洞之中，為天地之根，靈尊妙貴，法教威嚴。三元開張，德冠諸天。一十四德，皆以三元齋之，貴行標於高稱。一者其德如太空，無形蕩蕩，為無始之宗。二者其德如虛元，無中生有，有中歸無。三者其德如大道，威靈恢廓，為神明之寶。四者其德如天，澄清高虛，廣覆無邊。五者其德如地，開張廣納，無毫不載。六者其德如三光五曜，諸天普受光明。七者其德如高真，敷演玄教，為天中之尊。八者．其德如神人，廣度一切，普受自然。九者其德如太玄，清開廣置為神仙之都。十者其德如雲雨，一切萬物，普受其蔭潤。十一者其德如風，一切萬物受其施泄。十二者其德如四時，一切萬物，受其生成。十三者其德如泰山，保固元祚，安寧神器。十四者其德如大江，蕩蕩無礙，莫不開容。靈文妙重，斯一十四德，其德如之巍巍高範，量難可勝，垂蔭福流，萬劫無窮，開明元化，莫不由焉。
　　靈寶五篇真文，施一十四福，福報如之。一者形神澄正，不受眾橫，永離痛惱，身無疾病。二者萬魔降伏，五帝所敬，地祇侍衛，心端神定。三者上聖玄監，天神記名，右別簿錄，削死上生。四者德慧長新，役使鬼神，舉向所欲，坐招自然。五者神童玉女，侍衛身形，出入遊行，所在司迎。六者天灾賓伏，福慶日臻，門戶昌熾，道德日隆。七者門族端偉，世世安寧，中外享慶，潤流無窮。八者五帝所舉，上補真人，三界司迎，項負寶光。九者塵垢普消，表裹明鮮，身香體潔，淨如金剛。十者志無不剋，願無不從，適意所欲，洞達無窮，心聰體聖，神明交通。十一者為諸天大聖尊神、妙行真人、五嶽飛仙，一切所宗。十二者功成德滿，道報自然，身生羽服，白日昇天。十三者功德之大，上延七祖，解脫三塗，五苦八難，上昇天堂，受仙南宮，下流種孫，世世興隆。十四者功言一切蠢飛蜎息，已生未生門內六畜，普皆延年，宗奉靈文，修齋供養。斯功至重，德報自然，三官記識，無失毫分。影響相酬，其理甚明。
　　二篇德福二十八條，出玄都紫微宮上元格中，至真學者行之德也。
　　玄都紫微宮中元格。靈寶真文，見眾真修齋奉戒，朝禮天文，有一十二念。一念精進苦行，不犯經戒，每事尊法。二念道尊德貴，法化高大，心所希願。三念悔謝眾罪，無所隱匿，整心修敬，每以盡節。四念願求神仙，得見真君，免度厄世，身覩太平。五念度諸苦難，三惡之道，五灾之中。六念願得飛行，駕乘雲龍。七念為億曾萬祖，上世父母，宿考解散，免離徒責，上昇福堂。八念家中大小，同學之人，福慶日昇，善念日生。九念普為一切人民，後世子孫，厄中得免，居危獲安。十念畜牧已下、一切眾生，蝖飛蠢動，及得喘息有生氣者，普蒙惠澤，恩潤覆護。十一念志遠榮華，姦祆雜俗，邪諂假偽，祆孽鬼神，精魅雜法之術。十二念使鬼役神，收攝邪姦，天人無害，普離眾惡，三災九厄，十苦八難，剋獲上仙，白日昇天，仙度之後，與道念同。此一十二念，發自然天心，大慈之德，功懋諸天。舊儀係靈寶中元篇目，在玄都宮。
　　玄都紫微官中元格，施一十二念，而有一十二報。一者身體剛強，軀形安寧。二者名聲遠著，一切之人，願所欲聞。三者為諸天大聖尊神、妙行真人所見愛敬，日月星宿所惠，仙聖所宗，地祇所仰，鬼神所畏。四者世間萬姓敬奉，稱為真人，吉無不利，慶載永安。一切蠢動，希為橋梁，千精萬邪，妖偽鬼神，一時消滅，舉響從心。五者謂之所詣，出入行來，吏兵衛身，天官導從，地神奉迎。六者制伏天地一切鬼神，坐致天廚玉女侍衛。七者驅馳六甲，運走星辰，訶役三皇，走使鬼神，行來坐起，飲食臥息，天神侍護，地神直衛。八者所在住止，方圓三千六百里中，妖偽雜俗，姦詐魍魎，一時消減。九者交遊上道，提攜仙人，浮遊五嶽，出入民問，無敢疾傷。十者斬邪破敵，不教自行。十一者壽骨日生，仙道日成，道成德滿，白日昇天。十二者得與上聖諸君丈人為友，昇入無形，與道合同。此十二報，施德所延，上帝所貴，坐要自然。
　　二篇施念獲報二十四條，出玄都紫微官中元格中，至真學者行之德也。
　　玄都紫微宮下元格。靈寶真文，明見眾真奉齋，朝禮天文，有一十二恩。一者解上世之考，及見世之罪。二者致福卻禍。三者來生卻死。四者招財致祿。五者宜後世子孫。六者福延先亡。七者見世興隆。八者與天地結親。九者交友真人。十者卒得上仙，白日昇天。十一者仙度之後，上昇道堂。十二者一切普福，為世橋梁。其一十二恩，皆精行所致，德感天真。
　　玄都紫微宮下元格。靈寶真文，明見眾真奉齋，朝禮天文，有一十四功。一為上世，二為子孫，三為居世，四為居山，五為修道，六為求仙，七為眾官，八為治民，九為眾生，十為世間，十一為天，十二為神，十三為人，十四為一切萬物。齋直上聖之法，清虛簡素，棄穢來真，上應列星，中應人情，下副物心。聖者見之謂之聖，仁者見之謂之仁，智者見之謂之智，賢者見之謂之賢。元始置法，為眾道之尊，上帝之所，修來者之橋梁也。
　　二篇施恩置功二十六條，出玄都紫微宮下元格中，至真學者行之德也。
　　元始自然赤書玉篇真文，開明之後，各付一文安鎮五嶽。舊本封於玄都紫微宮，眾真侍衛，置立玄科，有俯仰之儀。至五劫周末，乃傳太上大道君、高上大聖眾、諸天至真，奉修靈文，敷演玄義，論解曲逮。有十部妙經三十六卷、玉訣二卷、以立要用，悉封紫微上宮。眾真並以上合天慶之日，清齋持戒，上會玄都，朝禮天文，誦經行道，上讚元始自然之章，中和三元洞明之氣，下慶神真大慈之教。道在則尊，唯清為貴，故齋戒存其檢行。當其齋日，諸天大聖尊神、妙行真人、日月星宿，皆會玄都玉京之臺紫微上宮，持戒朝禮，旋行誦經。諸地上五嶽神仙真人、四海水帝、北酆三官、三界地祇，一切神靈，莫不束帶肅然持齋，尊道重法，以崇天真也。其儀典格式，具出靈寶中金紫格，有左右陰陽考典賞。
　　靈寶真文，以赤明開玄之始，號曰空渾赤書景皇真文。天地分判，天號之靈，地號之寶，故曰靈寶。至黃帝五劫下教，度得道之人，令得昇玄矣。
　　元始五老赤書玉篇真文天書經卷下