元始天尊說三官寶號經
　　經名：原始天尊說三官寶號經。撰人不詳，約出於宋元。假托元始天尊為赤腳大仙說持誦三官寶號，消灾免厄之法。一卷。底本出處（正統道藏）洞真部本文類。
　　元始天尊說三官寶號經
　　爾時，元始天尊在大羅天上八景宮內，與諸天神王、日月星宿上聖高尊、無極聖眾，說無上至真妙法。有一真人名曰赤腳大仙，越班而出，擎拳長跪，上白天尊曰：下界人民，或有水火刀兵，疾病生產，鬼魅精邪，天羅地網，一切厄難，何由救免？
　　天尊言：得道神仙，皆從三官保舉，下方生人但持三官寶號，能除厄難，悉皆消滅，吾今授汝下世流傳，人間看誦者，得福無量，消一切厄。即說實號曰：
　　北極玄穹，紫微帝庭。泰山岱嶽，水國清泠。
　　綱維三界，統御萬靈。三元校籍，善惡攸分。
　　齋戒禮誦，無願不成。消灾釋罪，降福延生。
　　功德無邊，大悲大願。大聖大慈，至尊妙道。
　　上元一品，賜福天官。紫微大帝，中元二品。
　　赦罪地官，清虛大帝。下元三品，解厄水官。
　　洞陰大官，三元主宰。三百六十，應感天尊。
　　爾時，赤腳大仙與諸天神王、真仙大眾，聞說寶號，皆大歡喜，作禮稽首而退。
　　元始天尊說三官寶號經竟