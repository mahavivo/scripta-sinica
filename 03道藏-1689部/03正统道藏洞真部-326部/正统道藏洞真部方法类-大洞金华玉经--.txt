大洞金華玉經
　　經名：大洞金華玉經。撰人不詳，約出於南北期。係改編《雌一玉檢五老寶經》而成。一卷。底本出處：《正統道藏》洞真部方法類。
　　大洞金華玉經
　　夫得受大洞之訣，洞一上道雌一合變，當先誦帝君上願、玄母八間金華隱書。斯乃九天帝君懷中禁書也。若傳授弟子，當先告齋，前後各一日，又清齋一百日，乃得付之。中齋七十日、下齋三十九日，對齋苦行，而相傳授焉。不審其人，無齋而傳付者，經師當死，受者失兩明焉。齋不苦切，經師當病，受者失口焉。施重於經師，防輕覽也。灾加於弟子，慎口目矣。愆重禍於七世，患結生於冥考。若得此經，受便施行，不得愆犯懈替，宣泄之約，一如上法。饌經師於三齋，如奉君父焉。考幽室於閑林，如寂無人焉。存五神於紫房，如真靈之在焉。非君師、父子、兄弟之施者，必勿受矣，示虛真之物用，明守禁之難犯也。非君師、父子、兄弟之室者，必勿履矣。示止足之勿廣，明隱逸之抱一也。非君師、父子、兄弟之服者，必勿服矣，示天親之勿多，明盈溢以自裁也。研天精之妙覺，絕萬累之近想，而至行彰於辛苦，絕跡同於無景，三餐足於山澗，密誠著於遂往。爾乃聲馳於五老之室，德舉於三清之上，保內凝於明玉，使衣巾鮮而不穢，念三元於泥丸，守九真於形宅，吐納五華，呼吸玉液，朝暮求仙於空同，寢息啟神於太漠，孜孜不倦，勤勤不釋。如此之人，始可與言大洞之門戶，預求道之妙想矣。奉之者登三晨，遊太霄，違之者沒三泉，入太幽。
　　夫傳授之者，當令經訣再出，勿頓授者也。先授法訣者，欲令其施行存思，精鍊五形，感念紫房，流穢蕩情，專貞抱一，旦夕期靈。故大丹隱玄，號曰《金華經》，三元玉晨，是曰雌一精也。按存修雌一三年之後，乃又得誦《大洞真經三十九章》耳。今受此訣，亦得施行，施行訣事，必獲神仙，不必俱持《大洞真經》 而一通之也。
　　夫存感篤誠，合真對景，三元見矣。自獲此經，玄虛降授，黃老告符，運靈引曜，五老散華，空中受文，即登太無。
　　帝君十二願篇目曰：願天、願地、願風、願雲、願陰、願陽、願太空、願太無、願太虛、願大有、願自生、願生神也。玄母八門行間篇目曰：願玄母與我俱生於生氣之間，與我俱存於日月之間，與我俱保於九天之間，與我俱食於自然之間，與我俱飲於匏河之間，與我俱息於玉真之間，與我俱寢於仙堂之間，與我俱遊於三玄之間。
　　兆在別室，常當讀是經，不忘須臾，此為內願帝君，開善八間者矣。今五嶽諸仙，及神州仙女，猶酌瓊漿而按珍果，說大願，陳八間，期太素，奉三元，志霄晨，為玉真，拔七世，入廣寒，豈況世中之庸猥，五濁之微賤者哉。當可替而修，聞而不為耶？夫形神雖精苦於生生，而七世有罪，而不解者，己亦必無仙冀也。是以須啟大願，陳八間，以釋其積結耳。七考既福，兆乃可不死，不死者乃得道之宗本，為仙之根始，志行是業者，可不勉勵於長存哉。
　　九天帝君十二上願、九靈玄母八間神門文，迴元五通，禳除世殃，上福七祖，身致神仙。靜於密室，散香正煙，而讀《大洞金華經》曰：
　　北極天皇，太一帝君，玉清紫虛，二景明圓，無上大道，太素三元，四方五老，六蓋七晨，八上九靈，隱道迴元，玄母五通，金華高仙，司命天師、主生大神，太微天炁，以醮因綠。上願九玄，護魄扶魂，明真元炁，並來在身，仰招无上，五通大仙，俯逮无下，隱道迴元，七世積罪，今為結散，受福南宮，灑香八門。願天、願地、願風、願雲、四願一合，定籍長生，天蓋胎根，地助曜靈，神風八扇，景雲流盈，我與帝君，同飈上清，觀眄北玄，解帶玉庭，慶加七祖，玄考科真，上願四達，壽與日傾。中願亦四，領理帝君書，願陰、願陽，願太空，願太无、三五明神，七九所居，帝君元父，定生之初，玉皇凝駕，常在我廬。我存紫房，泥丸桃康，凝陰固血，魂生太陽，靈空＠暉，太无履長，空无九炁，與我黃裳，七考介福，受仙南宮。下願亦四，長生仙府，乃願太虛，又願大有，神存九天，形遊真宇，帝君混合，徊遊七九，禍去我室，福來我取，惡言消亡，順言善愈。復願自生，天地為父，復願神生，和氣為母，迴元五通，有除罪垢，福冠七葉，超生彌久。願言高皇，帝君合唱，唱音逸霄，八響萬暢，靈翰逆衝，千真同償，從劫至劫，常會十二慶。大哉帝君恩，萬福迴元。
　　又願八間玄母，造神八間之唱，九靈洞眄。
　　上願玄母，與我俱生於生氣之間，得使紫景＠虛，天人合符，飛真凌羽，而我與之俱，天樂娛心，離脫百憂，七玄稱慶，上靈所扶。
　　次願玄母，與我俱存於日月之間，三光之際，大帝併軿，青旄綠蓋，華軿繡帔，錦服玉帶，携提五老，同賓四大，入晏華寒，出眄八外。
　　三願玄母，與我俱保於九天之間，乃凝真圓曜，夷心內鍊，炁溢靈堂，感神萬千，身昇九霄，考福重玄，散帶空同，撫輪累天，吉享七世，更生為人，我保太真，與日同年。
　　四願玄母，與我俱食於自然之間，永離三徒，長會自然，七寶玉粒，金丹紫芒，隱芝右掇，左拾夜光，鳳胎虎沫，雲琅瓊霜，奇味一御，則身拂太空。
　　五願玄母，與我俱飲於匏河之間，而流津萬崖，既清且甘，迴水玉精，靈潤碧藍，上注絕霄，流源神堂，橫波鬱踊，鼓扇太空，浮遊浩清，飲嗽東蒙，高揖霞晨，奇樂滄浪，七考得仙，介福洋洋，體誓九河，所向成康。
　　六願玄母，與我俱息於玉真之間，浩哉上座，澗邈霄清，五老羅室，玉華告靈，西王飛軒，策羽流軿，與我俱息，九玄之庭，慶鍾七考，受胎更生，身槃瓊宇，神栖圓明。
　　七願玄母，與我俱寢於仙堂之間，幽妙靈房，玄華四陳，朱宇鳳構，光明映軒，金床玉榻，紫帷龍門，上坐玄皇，中席天真，我處其右，携帶纏錦，大福七考，受書更生。
　　八願玄母，與我俱遊於三玄之間，乃逸轡太漠，迴軿三玄，五老扶胥，王母比肩，儛輪神丘，停駕九天，定書太上，受位為真，雌一九混，從億至千，洞經八響，七祖獲仙，從劫至劫，常會八間。八間在何，永我因綠，五老降福，道德詵詵，萬氣上生，固保泥丸。願言既畢，日月同年，大哉虛生，玄母動靜，八門行間。
　　徊風大混合帝一之道存修九圖
　　修本經，存祝名都畢，更閉兩目，存此百神變成白氣，如耳煙之狀，從玄虛中來入口中，鬱鬱良久，覺白氣下，從下部孔中出，又從玉莖孔一中出。又覺白氣從兩腳底、兩手心中出，並冠纏一軀，上下手足，
　　混合一身。
　　與白氣同煙上下，不相見也。
　　良久，白氣忽復變色，成紫雲鬱鬱，又從我口中入頭中，及至五藏間，充滿腹內。
　　良久，紫雲又從兩足底、兩掌心、大孔、玉莖孔中出，冠繞一體。
　　良久，鬱然上下，與紫雲合形，不相見也。
　　須臾，存紫雲之氣，充滿左右及一室之內，又存見口中出風氣之扇，紫雲之烟乃回轉，更相纏繞結。
　　忽成一真人，男形也，始生之狀，長四分，號曰大洞帝一尊君，名父寧在，字合母精，是守死關之眾神，回風混合，共成帝一之尊君也。
　　又存此尊君，來入我口中舌下，復從舌下徑上昇紫房六合宮，平坐，外向尊君，左手把兆五籍，右手把兆五符，尊君口之左邊有日光，徑九分，尊君口之右邊有月光，徑一寸，尊君口舌吐徊風之氣，吹此日月之光，皆鬱鬱，或白色，或赤色，令光氣下入兆五藏、六府、百節，一身之內，洞徹朗然，內外如白日之狀。良久忘身，忽然事訖。
　　此圖眉間略畫形像，即存如第八圖，大在紫房六合宮，即泥丸宮是六合。
　　乃心祝曰：
　　大洞帝一，太素尊靈，父寧母精，二合雙成，百真大混，一徊始生，身結八烟，變胎元嬰，日月寶光，洞我軀形，太一在上，與帝合并，泥丸保玉，五藏華明，長合日月，手執洞經，位為仙翁，神升上清，三十九章，金符羽庭。
　　此是徊風大混合帝一之道，畢也。萬變百化，洞真太一之法，極盡於此矣。
　　夕夕常存大洞帝一尊君，在兆鼻下人中中央，白日常存在口內上齒之外，鼻下人中上脣之裹也。尊君形皆當向外，坐立起居在意存之。存尊君口中銜日光，徑九分，昭明萬丈，同朗兆身。夫一者，帝之真一也。一之所變，歸一者也。讀〔大〕洞真經時，亦存帝一尊君，在兆面前，以尊神口對兆之口間，令相向，聽我讀洞經之音，以散七世之結焉。
　　帝一尊君，諱父寧在，字合母精，日夕怛憶之勿忘，辟萬試，滅千患，除惡魔，致神仙也。若兆體中有疾痛不寧處，急存帝一尊君，令口吐日光白氣，熏我痛疾處，痛疾即愈也。
　　帝一尊君，形如始生之男，不著衣服，身長四分耳。所謂大混反胎，始形之真也。
　　大洞內法存修雌雄真一十三圖
　　按九宮前後，逐宮相杳，向背遮影，不能對見，難以正面圖畫。今據排次第，即在右側，作正面畫却沉，若側身畫，即又存想不正。請存各宮真神，並面向前正坐，其中三真者，即二真相對，令如隱居注。首寸與明堂，共得一寸，雖正畫成，亦係在右邊也。精詳存用，如經九年，白日昇天。
　　大洞金華玉經竟