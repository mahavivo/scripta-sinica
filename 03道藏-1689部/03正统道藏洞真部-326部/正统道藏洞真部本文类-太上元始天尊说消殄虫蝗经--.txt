太上元始天尊說消殄蟲蝗經
　　經名：太上元始天專說消殄蟲蝗經。撰人不祥，約出於唐宋間。一卷。底本出處：《正統道藏》洞真部本文類。
　　太上元始天尊說消殄蟲蝗經
　　爾時，元始天尊在大羅天上玉京山中，為諸大眾廣宣妙法。時有太極真人，長跪端簡，上白天尊言曰：伏見天下人民耕桑為本，養育身形，須藉田蠶。近代以來，蟲蝗競起，水旱不調，侵損苗稼，天下萬民悽惶憂懼，男女悲哀，無處祈禱。人民躬詣名山祭拜，全無所應，蟲蝗不滅，雨澤未期。不知凡夫積何罪業，所求無應，惟願天尊特賜開悟。
　　天尊曰：吾見天下人民每年豐熟之時，全無敬信，不荷三光，將其穀米賤慢，雞踏狗踐，拋散糞穢，非為使用，並無護惜。皆是乾象觀見天下，人民不生敬信，致令蟲蝗水旱，所見如斯。今得真人所奏，吾甚欣然。謹遣五帝大魔、三元官屬、六甲神將、五嶽四漬、風伯雨師、雷公電母、二十四炁神君、洞府名山八大龍王、五穀精靈、一切龍神，今於下界收攝蟲蝗，使風調雨順，天下萬民改惡從善。宜於宮觀靈壇、仙靖洞府之中，建立道場，安排真像。或一日二日，乃至七日，齊心精潔，燒諸名香，行道念誦經文。設齋醮祭，上告乾象星宿尊神，作大福利，乃得蟲蝗消殄，雨順風調，五穀秀成，倉庫盈滿，人民歡樂，國土太平，衣食自然。天尊乃說偈曰：
　　人生不積善，灾厄所來侵。耕種不專勤，蟲蝗水旱臨。杳冥難可測，恍惚不知尋。人生若敬重，萬禍不來侵。眾生行慈孝，天然福果因。如斯敬大道，歲歲保豐登。
　　天尊說是頌畢，及諸大眾太極真人等，一切稽首歡喜，踴躍作禮而退，信受奉行。
　　太上元始天尊說消殄蟲蝗經竟