元始天尊說酆都滅罪經
　　經名：元始天尊說酆都滅罪經。撰人不詳，內載十殿閻王名號，約出於宋元。假託元始天尊說拔度酆都地獄亡魂之事。底本出處：《正統道藏》洞真部本文類。
　　元始天尊說酆都滅罪經
　　爾時，元始天尊演此《滅罪真經》，告於天靈地祇，修齋功德無量，召諸天龍地神、酆都主者、六宮掾吏、四明公十殿冥官、五嶽府君、九州城隍、司命司録、五道大神，來詣天尊前集會禮拜，於是稽首莊嚴而受約束。天尊曰：當來果報，凡有眾生，並是大魔王管攝，十惡五逆，繫閉牢獄，日夜受苦，無緣度脫。若修十會，功德業鏡受記，酆都大帝歡喜，放赦罪人，如是七七修齋，明作牒狀奏獻上，六曹善惡童子抄記玉曆，當生快樂之處，如修十會功德，無量如海，廣建道場，以報父母深恩，悉獲超升淨境。　　
　　爾時，天尊說斯十會齋功十王名號，留傳世間，開示愚蒙：
　　一七、秦廣大王太素妙廣真君，
　　二七、初江大王陰德定休真君，
　　三七、宋帝大王洞明普靜真君，
　　四七、五官大王玄德五靈真君，
　　五七、閻羅大王最勝耀靈真君，
　　六七、變成大王寶肅昭成真君，
　　七七、泰山大王等觀明理真君，
　　百日、平等大王無上正度真君，
　　小祥、都市大王飛魔演慶真君，
　　大祥、轉輪大王五化威德真君。
　　天尊告曰：眾生父母眷屬，當隨地獄死亡之後，建修功德善會，死魂託生上天，不墮惡道，流傳國界，依教修行，拔度亡魂，不經地獄。如修道教，功德無量，隨罪輕重，各受果報，或造廣惡，不修片善，命沒之後，勒入二十四獄，依法考罪：
　　第一曰監天地獄，第二曰平天地獄，
　　第三曰九天地獄，第四曰律令地獄，
　　第五曰清泠地獄，第六曰無量地獄，
　　第七曰太真地獄，第八曰三六地獄，
　　第九曰天乙地獄，第十曰黑劫地獄，
　　第十一女青地獄，第十二拷掠地獄，
　　第十三刀山地獄，第十四劍樹地獄，
　　第十五銅柱地獄，第十六勒林地獄，
　　第十七火山地獄，第十八爐炭地獄，
　　第十九銅汁地獄，第二十鋸地獄，
　　二十一石硤地獄，二十二寒冰地獄，
　　二十三河伯地獄，二十四熱火地獄。
　　天尊言曰：世間人民命沒之後，男女為修功德，請道迎真，廣置香華旛像，轉經救苦，行道設齋，方得魂神不經十苦八難地獄之中，超離苦海，不滯迷途，自然解悟，次第超沖，兔歷苦趣。一心歸向，信受奉行。
　　元始天尊說酆都滅罪經竟