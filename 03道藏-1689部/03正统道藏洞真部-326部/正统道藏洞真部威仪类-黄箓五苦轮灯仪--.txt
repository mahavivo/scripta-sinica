黃籙五苦輪燈儀
　　經名：黃籙五苦輪燈儀。一卷。底本出處：《正統道藏》洞真部威儀類。
　　黃籙五苦輪燈儀
　　法事如式　啟白
　　伏以原夫妙本先天，圓方定位。聚輕清而為乾蓋，凝重濁而作坤輿。大矣崑崙之墟，而為地輪之轂。群仙輻輳，環海周流。顯厚載之元功，建廣生之大德。復有三十六地，九壘重陰，浩蕩頑空，風輪水際。實長冥之暗域，乃永夜之昏衢。鎖滯魄於幽牢，閉亡魂於黑獄。重重考掠，日日無停。楚毒備經，何由超度。罪積而輪迴五道，愆深而責役三塗。若非大道之洪恩，難濟幽沉之苦趣。是以元皇設教，太上垂科。啟法輪薦福之場，演明燈破暗之式。遷神五道，照燭九幽。廓昏翳於重陰，散祥光於陽界。普令幽爽，咸遂往生。速超清淨之鄉，徑達無為之界。今某人依盟真玉匱，點迴耀輪燈，奉為超度亡過某人形魂及諸苦爽。承此惠光，出離苦趣，六根清淨，萬罪蕩除。洎乎九祖七玄，四生六道，盡超幽暗，俱入光明。法眾歸依，無極大道。
　　舉尋聲救苦天尊
　　第一輪迴之道，名色累苦心門。恣情縱慾，婬色蕩心。謝世之後，受刀山地獄之苦。今齋官某人然點神燈，追悼亡過某人，下資六道，同證生方。伏願九清鑒映，三景回光，俯垂慈惠之仁，下濟刀山之苦。
　　悲夫刀山地獄苦，峨峨雪刃聳寒空。
　　牛頭驅逐使登攀，骨肉紛紛隨刃落。
　　良由色累勞心苦，足履刀山被刑傷。
　　仰賴慈悲救苦尊，願大威神摧鋒刃。
　　和不可思議功德。
　　第二輪迴之道，名為愛累苦神門。愛染諸慾，喪亂神魂。身謝之後，受劍林地獄之苦。今某人然點神燈，追悼亡過某人形魂，下及六道，同證生方。伏願大羅真宰，浩劫元尊，大捨慈悲，廣垂開度。謹懺刀林地獄之苦。
　　稽首大羅天中主，玉京金闕元始尊。
　　威光普照劍林中，雪刃霜鋒悉斷壞。
　　辛酸苦楚得停息，骨肉筋傷復完全。
　　輪燈引照出幽關，速遂超昇極樂界。
　　和不可思議功德。
　　第三輪迴之道，名為貪累苦形門。貪名徇利，氣耗形衰。身謝之後，受銅柱地獄之苦。今齋官某人然點神燈，追悼亡過某人形魂，上生天界，下及六道，同證生方。伏願玉虛至聖，金闕高尊，普降洪恩，下遷幽爽。謹懺銅柱地獄之難。
　　仰啟高虛萬天聖，願垂洪造拯幽途。
　　滂流惠澤灑焦勞，銅柱炎焰咸消滅。
　　受苦眾生皆解脫，從前冤對總停休。
　　燈光迴照出幽關，開度亡魂生天界。
　　和不可思議功德。
　　第四輪迴之道，名為華競苦精門。貪競榮華，神勞氣散。命謝之後，受鑊湯地獄之苦。今齋官某人然點神燈，追悼亡過某人，上生天界，下資六道，同證生方。伏願無為真宰，自然至尊，拯拔幽途，垂光下照。謹懺鑊湯地獄之難。
　　憫嘆幽塗地獄苦，洋湯沸鑊浪波流。
　　窮魂苦爽被煎熬，骨肉肢膏悉糜爛。
　　惟願無為聖尊主，廣開大宥赦諸愆。
　　輪燈迴耀照重泉，得遂逍遙生快樂。
　　和不可思議功德。
　　第五輪迴之道，名為身累苦魂門。處身世務，寵辱常驚，心役縈纏，魂神受苦。命奄泉扃之後，受漣汲溟波之苦。今齋官某人然點神燈，追悼亡過某人形魂，上生天界。伏願上上高真、皇皇大帝，願大威德，拔度沉淪。謹懺漣汲溟波之難。
　　歸命三清三界上，慈悲應感救苦尊。
　　願迴龍駕降酆山，拔度三塗五苦難。
　　所有寒波穢濁浪，變作澄清甘露漿。
　　此夜追修憑道力，燈光普照破重泉。
　　和不可思議功德。
　　舉轉輪聖王天尊
　　諷經　宣疏　念善回向
　　伏聞天尊聖力，救拔諸眾生；元始靈文，能消一切罪。向來然點三塗五苦迴耀輪燈，諷誦真經，化貢錢馬，無盡良因。奉為齋官某人延奉冥司，仰祈恩命，超度亡過某人形魂，上生天界，下資孤爽，同證生方。伏願燈燈相照，獄獄停閑，早登天上之天，不墮地中之地，仰憑道力，為上良緣，念：太乙救苦天尊，無量不可思議功德。
　　黃籙五苦輪燈儀竟