元始天尊說太古經註
　　經名：元始天尊說太古經註。原題龜山長荃子註，此人係金元之際全真派道士。一卷。底本出處：《正統道藏》洞真部玉訣類。
　　元始天尊說太古經註
　　太古經序
　　夫至道無言，真空非色，思之者，莫能知，觀之者，不可見，賾之不可得，行之不能到，陶鑄天地，率循造化，寂而不動，應滿六虛，令萬物蒙休，羣生復命。巍巍乎至矣哉，非聖人孰能通之者耶？況元始天尊，慈心廣布，慧照十方，觀見眾生忘歸失本，宛轉世間，輪迴不息，長劫受苦，不能自明。遂感法雨敷滋，宣揚妙道，引接有情，出生死海，遊清虛之境，恬淡之鄉，超乎塵垢，步乎寥廓，逍遙獨化，微妙玄通，無為自然，返於純素冥極混茫者也。
　　元始天尊說太古經註
　　元者，氣之先也。始者，物之初也。是以虛無自然，清淨無為，包羅眾妙，應接羣生，故曰元始者也。
　　天尊者，上玄至極，高明貴真，三界之主，天人之師，幽贊德號之所稱也。說者，宣述敷演也，造作遷流也。慈雲覆布，法雨垂滋，普潤羣情，善芽增長。
　　太古者，無名無象，不變不遷，虛空同體，歷劫長存，先天地而不為老，後六極而不為下，寂兮寥兮，獨立而不改，經陰陽而不殆，不生不死，無往無來，卓然安靜矣。
　　元始天尊大發慈悲之行，廣開方便之門，宣揚妙旨，述作微言，救度蒼生，悉除眾苦。經者，非俗談鄙語之稱，乃妙法真常之異號，總善之要徑，入聖之階梯，是逍遙之正路，平坦之玄途，廣莫之野，無何有之鄉。古今達士無不游玆。若苦海眾生，素蘊仙風，宿有靈骨，遇此金文，一聞解脫，捐諸業縛，遠離煩惱，優游方外，詎不幸哉。
　　天尊曰：
　　夫聖人垂教，若天行四時，率信而善應也。語若樞機，正如號今發而直截，無不中也，出而威明，無不當也。譬如良藥玉漿、大明之燈，能治眾生一切苦疾，能破羣迷黑暗癡業。言勝金石心地。動若春風，激悟凡夫，頓開心地。榮通萬化，各復其根。引接世人，解冤釋縛，出離生死，超脫有無，游於大道，奚不至矣哉。
　　有動之動，在乎無動。
　　有動者，應機也。無動者，抱元守一也，歸根復命也。故經云：清者濁之源，靜者動之基。唯精唯一，允執厥中。夫物芸芸，各復歸其根。歸根曰靜，至靜不動也。
　　有為之為，在乎無為。
　　神本湛寂，感而遂通，不得已而後起，，隨機接物，妙用無窮。去智與仁，故循天之理，淡然無極，而眾妙歸之。
　　氣住則萬物皆生，
　　專氣致柔，能如嬰兄。抱守沖和，真氣氤氳，萬物皆長生也。知和曰常，心使氣曰強。強者，堅強壯老，死之徒也。
　　氣泯則萬物皆滅。
　　氣絕神逝，九竅百骸變滅塵土也。更何疑之。
　　物物相資，固養其根。
　　以虛養虛，以實養實。何以故？忘形養氣，亡心氣養神，忘神養虛，虛室生白，吉祥止止，神氣沖寧，靈根深固，故成長生久視之道也。
　　默而悟之，我自植之。
　　至道至玄，不假外物而得。默默昏昏，無應無問。靈光獨耀，迥脫根塵。體露真常，不隨萬法，可以全生，可以復本也。
　　出乎無間，
　　無間者，無有也。是不言之教，無為之益，圓通無礙，應化無窮，遍滿十方，時時運動，無有間斷也。
　　不死不生，
　　玄珠燦燦，今古常明。萬物混成，法法平等。非靜非染，無始無終。故曰不死不生者也。
　　與天地為一者哉。
　　天道清虛，所以能長。地道寧靜，所以能久。人能悟理，達其妙道，致虛極，守靜篤，恬淡寂然，不為萬物之所累，清靜無為，可以與天地為一者哉。
　　天尊曰：
　　天尊者，人人本有，箇箇具足。蓋謂眾生緣薄福鮮，煩惱障蔽，迷情重濁，不悟真源，雖遇明師，不信不曉。
　　忘於目則光溢無極，
　　五色亂明，令人目盲。色者，彰也。色色者，未嘗顯。何謂也？法眼圓通，明照十方三界，觀物無物，觀空不空，視之冥冥。杳冥之中，獨見曉焉。靈光充塞，無窮極也。
　　泯於耳則心識常淵。
　　五音亂聰，令人耳聾。心是清淵，本自湛澄，是非言語，美惡聲音，皆為妄情偽物，飄風驟雨，動擾心源，神室不靈。若能泯絕是非，不受於中，無聲之中，獨聞和焉。然後可以聽玄歌白雪，不鼓陽春，仙音之曲調也。
　　兩機俱忘，是謂太玄。
　　聲色雙泯，動靜兩忘，聽之不以氣，視之不以神，是謂太玄之妙，虛曠之靈。深之又深，而能物焉。神之又神，而能精焉。無為之為，不知而知，靈明曠徹，廣大虛寂，妙無邊際也。
　　混混沌沌，合乎大方；
　　物我俱忘，有無不立，昏昏默默，杳杳冥冥，無邊無際，非外非中，其游無端，其出無方，化育萬物，不可為象，混成無方隅也。
　　溟溟涬涬，合乎無倫。
　　至道重玄，浩浩蕩蕩，理無等倫。藏之則為元精，用之則為萬靈。含之則為太一，放之則為太清。無相無名，至尊至貴，迷之則凡夫，悟之則聖賢。
　　天地之大，我之無盈；
　　古今聖賢、得道真人，提挈天地，把握陰陽，雕琢萬物，澤及羣品，不為難乎。
　　萬物之眾，我之所持。
　　宇宙在乎其手，萬化生乎一身。
　　曷有窮終，以語其弊哉。
　　聖人直說妙道，普現普光，惟恐後世凡夫不信疑惑，大發謙辭，若言不盡其理，以語為弊，惡舛訛之說也。
　　天尊曰：
　　天尊者，微妙玄通，深不可識，故曰口帶玄而無路，舌頭談而不談。
　　養其真火，身乃長存。
　　真氣薰蒸而時無寒暑，純陽流注而民無死生。故曰心燈朗照，法身長存。慧燭不明，道容豈載。
　　固其真水，體乃長在。
　　天地相合，以降甘露，滋榮羣品。人能安靜和暢，寶瓶堅固，玉漿香美，真水下降，滋養妙體，返老如童孩，不亦善乎。
　　真真相濟，故曰長生。
　　水火既濟，魂魄相守，鉛汞相凝，鍊成大藥，結就金丹。燦爛光輝，無幽不燭。純白入素，無為復朴。長生不滅，沒身不殆，號曰真人者也。
　　天得其真，故長；
　　天得純粹不雜之道，則故能覆蓋羣有，包羅萬象，歷劫清凝，鑒物無私，不言而應，妙用無窮，，高虛長遠，大無不包，久而不易也。
　　地得其真，故久；
　　地得其真，則育養萬物，深根固蒂，安靜無為，乃長久也。
　　人得其真，故壽。
　　死而不亡者壽。但世人悟其真趣，得其妙元，與道合真，沒身不殆，同其聖賢，令後代祭祀不輟，何以加此焉。
　　世人所以不得長久者，養其外，
　　五味濁口，五臭熏鼻，聲色閼塞耳目，取捨滑心，使性飛揚，迷情徇物，念念相攖，使心智遊乎外，鬼神入其內，是非寵辱，亂擾靈源，與物相刃相靡，終身疲役，區區業網，而不知其歸，可不悲乎。身適美厚，錦繡羅穀，意迷邪見，顛倒妄想，至於窮年，不知天命。喪己於物，失性於俗者，謂之倒置之民，可不哀哉。
　　壞其內也。
　　內本清靜光明，虛白晃耀，奈何愛染萬緣，不生返照，飄飄一性之散，沉沉萬劫之迷，難省真身，遷於別蛻，迷其真源，壞其內也。萬劫輪迴，生死海中，不能超度，甚可哀憐矣。
　　長生之道，
　　體露真常，不拘文字。心性無染，本自圓成。但離妄緣，長生之道，得之可矣。
　　不視不聽，
　　不視不聽者，隳其肢體，黜其聰明，外不觀乎宇宙，內不知有太初。不登崑崙，不游太虛，坐忘遺照，合乎洞玄，同而無好，化而無常，希夷微妙，不可測量耳。
　　不華不榮，
　　不利貨財，不近富貴，不苟於人，不飾於物。眾人熙熙，我獨怕兮，眾人昭昭，我獨若昏。捐名忘勢，全身遠害，乃合天道也
　　棄世離俗，
　　不尊顯於市朝，不困囚於妻子。如孤雲野鶴，飛騰自在，舒卷無心，乃修真之士也。
　　積精全神，
　　賢人尚志，聖人貴精。內以沖和之氣養神，外以諸聖妙法以滋慧命。內外瑩徹覺性圓明。心境俱忘，頓超諸漏。體此法乃可修持也。
　　寂寞無為，
　　無為者，無不為也。恬淡無為，乃合天德。故曰無不忘也，無不有也。澹然無極，而眾美從之。故曰寂寞恬淡，虛無無為，乃天地之平，道德之質也。故聖人恬淡矣，平易矣。平易恬淡，則哀樂不能入，邪氣不能襲，其神不虧，故其德全，靜一而不變也。故一切賢聖，其道密庸，不以無為法而有成聖功者，理未聞也。
　　乃得道矣。
　　夫道者，有情有信，無為無形，可傳不可得，可受不可見。先天地而生，生而無名，然未嘗生也；後今古而存，存而無象，然未嘗存也。故曰不可思議。既不可致詰，思惟何以得之。眾生但能心境兩忘，一念不生，呼吸屈伸，躇步跐蹈，不知是誰，更休得携燈問火，涉水尋津，頓悟本心，即得道矣。
　　玆為眾生即說偈曰：
　　天尊宣祕密，方便示慈悲。法雨滋羣品，玄談釋眾疑。觀凡如夢幻，引接悟希夷。水火歸爐竈，雲霞罩坎離。沖虛通聖道，清靜結靈芝。物得能長久，人行絕禍危。逍遙三界外，永永證無為。
　　元始天尊說太古經註竟