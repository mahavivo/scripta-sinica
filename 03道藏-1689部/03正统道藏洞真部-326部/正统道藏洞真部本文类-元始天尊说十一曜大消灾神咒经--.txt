元始天尊說十一曜大消灾神呪經
　　經名：元始天尊說十一曜大消灾神呪經。撰人不詳，約出於唐宋間。假託元始天尊為青羅真人說念誦十一曜大消灾神咒之法。一卷。底本出處：《正統道藏》洞真部本文類。
　　元始天尊說十一曜大消灾神呪經
　　爾時元始天尊在大羅天上、玉京山中、騫林樹下，鳴大法鼓，扣大法鐘，普集十方三界諸天諸地，日月星宿，一切聖眾，為說過去未來一切眾生善惡報應、灾福因缘。時於座中有一真人，名曰青羅，即於座起瞻仰尊顏，稽首再拜，長跪而言：弟子夙生慶幸，得遇人天，伏遇天尊大慈，設大法橋，廣為眾生說諸因緣，令得開悟，普入法門。臣今下觀慾界眾生，以何因缘，四時之中，橫遭刑獄，一生之內，疾病纏綿，或分野州縣，水火灾荒，兵戈競起，疫疾流行，臣今未悟，幸望天尊特開慈憫，以釋愚蒙。天尊隱几而言：奇哉，青羅能為眾生問諸緣業，切以慾界眾生，輪回生死，沈溺愛河，唯務貪生，不修正道，不知有五行推運，十一曜照臨，主其灾福，至如土火留伏，金木凌犯，羅計勃逆，日月薄蝕，致以州縣播遷，人民灾難，水火蟲蝗，刀兵相犯，悉皆由也。凡以眾生託蔭為人，皆稟陰陽造化，或貴或賤，或富或貧，定分雖殊，灾福一矣。至如帝王國主，后妃臣僚，係於紫微垣中，各有品位，五嶽四瀆，乃如分野一切人民，屬於日月五星臨照。吾今示汝下觀星斗，看其行度，如有五星不順，凌犯宮宿，照臨帝土及諸分野，灾難競起，疫毒流行，兆民死傷。速令塑繪十一曜形儀，於清浄處建立道場，嚴備香花燈燭，請命道士，或自持念《十一曜大消灾神呪經》，一七日，二七日，或三七日，修齋行道，禮念懺悔，即得上消天灾，保鎮帝土，下禳毒害，以度兆民，汝宜聽信，轉轉教人受持讀誦。青羅真人叩頭再拜，上告天尊，伏願大慈廣為宣說。是時，天尊即說十一曜大消灾神呪：
　　九星都呪
　　九曜順行，元始徘徊。華精瑩明，
　　元靈散開。流盻无窮，降我光輝。
　　上投朱景，解滯豁懷。得馭飛霞，
　　騰身紫微。人間萬事，令我先知。
　　五星神呪
　　五星列照，煥明五方。水星卻灾，
　　木德致昌。熒惑消禍，太白辟兵。
　　鎮星四據，家國利亨。名刊玉簡，
　　字録帝房。乘飈扇景，飛騰太空。
　　出入冥无，遊宴十方。五雲覆蓋，
　　招神攝風。役使萬靈，上衛仙翁。
　　太陽真君神呪
　　東望扶桑宮，稽首朝鬱儀。
　　太陽洞明景，寥寥何所思。
　　令我拜金色，候天望英姿。
　　皇華將玉女，臨軒降此時。
　　太陰真君神呪
　　仰望顧八表，惟月孕陰精。
　　中有太素皇，夫人駕绿軿。
　　耀華光二極，混明照三清。
　　慇懃求至道，五色下來迎。
　　木星真君神呪
　　歲星乘木德，展轉耀束鄉。
　　凌天姿潤澤，正色滉明皇。
　　尋花歌浩漾，擲水詠芝房。
　　經時頻禱祝，獲福自然長。
　　火星真君神呪
　　芒角森龍鳳，威光叱十方。
　　丹罡耀五夜，朱火焰三邊。
　　晶明符正炁，劍戟煥兵權。
　　攙搶應滅跡，孛彗敢當前。
　　金星真君神呪
　　太白凌清漢，騰霜耀素英。
　　亭亭浮瑞彩，皎皎盛長庚。
　　鋒高能禦寇，色潤每降兵。
　　推窮符曆數，合道與長生。
　　水星真君神呪
　　妙哉符五炁，彷彿見辰門。
　　嵯峨當丑位，壬癸洞靈君。
　　分輝凝皎潔，肹蠁赴思存。
　　仙歌將舞蹈，良久下金天。
　　土星真君神呪
　　高穹符戊己，藏陸起重霄。
　　五行尊暗耀，九土見光昭。
　　甘石推留伏，陶巫算泬寥。
　　上仙垂雨露，伏地禮空搖。
　　羅睺真君神呪
　　神首循黑道，冥冥超至靈。
　　暗明期朔望，陽德晦陰精。
　　高鎮黃旛闕，矛戟耀霜鈴。
　　志心俟多福，稽首諷真經。
　　計都真君神呪
　　處暗表陰德，豹尾鎮星宮。
　　怒指摧山嶽，權雄暝太空。
　　龍蛇生怪狀，變異忽昏朦。
　　主人長壽福，禳應在恪恭。
　　紫炁真君神呪
　　授制宗元帝，含精耀紫微。
　　陰陽乘運極，幽顯閩靈機。
　　玉輿登廣漢，金鈴步斗飛。
　　四宿循周度，九土尊天威。
　　月孛真君神呪
　　太陰光玉緯，精魄育群生。
　　青桂黃華輔，鬱羅保素靈。
　　毛頭分怪狀，彗尾或潜經。
　　舍次流灾福，齋修洞杳冥。
　　三啟頌
　　妙哉三洞響，寥寥何鈴鈴。
　　尋聲若无有，運之不見形。
　　響音洞十方，聽之不聞聲。
　　又
　　大道須人弘，遊心歸太空。
　　朝禮運十方，昇度乘九龍。
　　飄飄超三界，亦由雲中崇。
　　又
　　吾師天中尊，超超无上皇。
　　仰觀地維表，彷彿紫炎堂。
　　巍峨玄都室，但見仙人房。
　　天尊告青羅真人曰：此諸神呪，若能虔心諷誦，即得星辰順度，疾病消除，社稷安寧，人民道泰。青羅真人稽首再拜，及諸仙眾聞說經呪，皆大歡喜，作禮而退。於是青羅真人下傳世間，推窮曆數，信受奉行。
　　元始天尊說十一曜大消灾神呪經竟