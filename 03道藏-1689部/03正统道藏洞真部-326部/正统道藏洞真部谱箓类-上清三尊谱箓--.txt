上清三尊譜錄
　　經名：上清三尊譜錄。撰人不詳，約出於南北期末或隋唐之際。內言金明七真等神君身世及教義。一卷。底本出處：《正統道藏》洞真部譜錄類。
　　上清三尊譜錄
　　无上九天丈人三尊譜錄
　　真人曰：自上清、靈寶、三皇、五嶽、五千文經等，皆修存禮此三尊也。此即金明初應之法門矣。十方天人，有我師金明如是法者，即與我同明於玉界也。可止從此寫取神真圖籙矣。前者勿輒寫，恐其獲罪也。
　　第一度師上玄真明道君，即元始上皇丈人也。法姓⿶，真人曰：即正音无也。法諱⿷，真人曰：即正音延世音也。法字⿸，真人曰：即正音觀无觀也。形長丈八，身相金容，體洞七寶，項薄五色圓明，頭冠暉耀流精玉冠，衣九暉飛陵之衣，披流光雲明飛玄无縫自然寶被，帶日月之珠，佩流明耀雷炎光火玉之綬，上蓋七寶飛瓊華蓋，足踐三天明霄之上，坐即五色獅子之座，左右前後玉童玉女三萬。真人恒燒香散華，侍於道前。四面列真元鞅之衆，並衣飛天明光之服，同坐自然靈花之座上。道君真形景，常在上清之上金相宮中瓊天府八明鄉之真里。真人曰：十方天人受道，當存我師具相如是也。即上徹无上，神光下映爾身，真降兆矣。即心禮三拜。存真畢，
　　心願而祝曰：
　　願无極上玄真元始天尊，降某歷世存亡羽明飛車，普得度脫十苦八難，上昇十方飛天无上福堂，受慶懽樂，逍遙七寶林中。天下並蒙開度，一切結惑莫不釋然。某身得道之日，昇入无形。
　　第二度師元上玄老，即高上九天太上真王是也。法姓⿶，真人曰：即正音虛无也。法諱⿵，真人曰：即正音上觀柌也。法字⿴，真人曰：即正音運梵靈也。形長丈八，身相金光寶耀，體洞朱日，項薄九色相輪，頭冠金華流明玉冠，衣三色飛錦之衣，披雲明鳳綵飛綾无縫自然寶帔，帶晨光日鈴雙珠明月，佩神金明光玉綬，上蓋飛雲七寶華蓋，足踐九天明霞之上，坐即九色獅子之座，左右前後玉童玉女亦三萬。真人恒燒百和合香，散即流雲五色之華，侍於道前。四面列真无鞅之衆，並衣飛天七寶之服，同坐自然七色蓮花之座上。道君真形景，常在上清金蘭宮中太極府開明鄉通真里。真人曰：存師具相畢，即神光下映爾身矣。即心禮三拜。
　　存真畢，心願而祝曰：
　　願无上太上天尊，普開大慈无量法乘，以濟十方天地，帝王國主承平，國祚長存，一切臣民億兆，並蒙福祐。下及某歷世存亡，凌虛九天，上昇玄都无極道前。天下怨親平等，罪對靡不釋然。某等得道之日，昇入无形。
　　第三度師，真人曰：即兆應現在度師也，而金明七真是矣。法姓⿳，真人曰：即正音虛玄妙也。法諱⿲，真人曰：即正音延世明也。法字⿱，真人曰：即正音係上无也。形長丈八，身相金容寶耀，同煥十方，項薄七寶相輪，頭冠金光飛精百變玉冠，衣流光自然雲錦之衣，披飛森霜珠自然大光寶帔，帶日月明相之鈴，佩流金飛電玉綬，上蓋明光九色寶蓋，足踐玉真九天飛霞三華之上，坐即錦雲龍煙之座，左右前後玉童玉女亦三萬。真人恒燒百和合反生靈香，散即流雲九色之華，侍於道前。四面列十方至真无鞅之衆，並衣飛天之服，同坐自然反生靈花之座也。金明真形景，常在上清玉真高上九天金相洞明玉國丹靈上宮開清神府九真鄉上景金輪里。真人曰：蹔應世，現在度師，為法化天人之師也。兆存師具相畢，即神光下映爾身矣。即心禮三拜。存真畢，心願而祝曰：
　　願三尊開度某歷世億曾萬祖，永昇福界，形受光相，劫劫長存。諸隱居山栖學真同志士，俱得道真，雲車綠軿速得降。某得道之日，昇入无形。
　　序金明玄應品
　　虛无真人曰：我師金明，昔來應赤明之運，時與高上九天上皇元君、
　　真人曰：元君者，即九天上玉虛真王道君之號矣，治在九天明真臺上也。
　　九天上皇老君，
　　真人曰：老君，即高上玉虛太上老君也。亦號高上玉帝，或號洞真帝一君矣，治於上清九霄之臺也。
　　俱乘日月玉輪之車，遊於太元明霄廣漢之上，周盻八浩之外，歷觀九元之煙化。迴登洞羅浮廣通梵天、
　　真人曰：此天即玉虛南極飛天上九朱天之正名也，乃玉清翼日虛皇大道君所治處也。
　　金明玉國、
　　真人曰：即諸天中一域之總號也。唯八極虛皇帝之所遊，其中有三光流明金晨寶闕，裹有三萬層自然玉文。寶宮四面並是飛晨玉暉，照耀光明。其宮即亦曰虛皇君所居也，亦是玉真金仙之所栖處矣。
　　洞明玉臺、
　　真人曰：此臺即玉虛南上朱陵之臺名也。臺高萬仞，其間皆是流精寶耀玄輝，明珠玉光也。凝然而立，為此靈臺。臺自然光明煥徹，洞虛照耀，映郎南方元量諸天也。亦是玉清上明太上玉皇君所居處矣。
　　靈都洞中。
　　真人曰：靈都者，即朱天上元虛皇大道君之上都，其中有三元洞天，上洞大寂之界，下通无窮之域，中有三元元氣丈人所治。洞天中有自然流明玉精，朱霞鳳彩，日月暉曜飛霄晨之煙，常勃炎於三元，狀似流火之盛也。即是元一先於此冶鍊大有真文，至今有此上妙之靈藏也。故號曰洞耳。夫得道真人昇騰之者，莫不先詣於南朱洞天，以鍊質尸氣，更受明相，瑩發金容，寶耀莊嚴，妙形具足，即體同朱日之盛明矣。方得乘虛駕浮，上登妙寂之上，光相威明，即森麗十方，可謂身受長存，於斯畢也。
　　以玄元元年歲在甲午正月一日午時，同諸大光元始三尊，奉受《洞玄靈寶元始五老赤書真文》。
　　真人曰：此年號日月，皆是赤明劫中時也。太光元始三尊，即元高虛皇元始是也。至乎上皇元年，已經五劫矣。
　　爾時三尊降受，登玉寶長明之壇。
　　真人曰：玉寶者，朱天之中央，自然流金玉精日月華光，而凝真結寶為此壇。壇即九重，以應九天之數。高九千仞，明照十方。即金明之所登，玄應受事於元始天尊時也。
　　九天真皇、无上三天真王、元始五老監度告誓，天地水三官為盟約。唯真是慕，
　　真人曰：唯真是慕者，玄聖所應，妙化方興，大乘引接，普惠无窮，周遍六道，大慈大悲，廣濟十方，法藏清虛，无塵慾澤，净若妙鏡。即非與為點同行，直誓法頂明盛，明於四象凝然湛寂，不可以常理所指，亦非仁智能象之。
　　十方俱明，
　　真人曰：爾時十方天地俱感瑞應，七寶如雨，十方天人受福，幽顯同慶九千餘年，日月停輪也。
　　九天同證，
　　真人曰：即真皇真王，於斯證明也。
　　以擬合真之人，
　　真人曰：此說即是其運未行，故簡合道法相人也。若非金骨玉藏，便不得受矣。自非名書帝簡玄圖者，亦不得傳也。
　　開度无量，長充十方福橋。
　　真人曰：若无九天運文，靈寶即下教，救世於季劫之末。故普濟十方，咸令得免水火之灾，度之无量。故不揀善惡，有歸依法乘者，悉得度於福岸，以遺種人之後天也。自非靈寶之功，何能致此。可謂賢劫方值，靈寶下教，雜法偽道俱自消滅，獨此法之興矣。故知无量度人，普惠萬生也。是以慈法饒益十方，常以大慈心，故潤及三界，廣利无礙，智照羣生，能成就一切天人法行，定心取寂，令衆修習寂樂，斷无明業，念念歸空。故以示尊經三十六部妙唱之旨，備此空有種種因緣，成示相煩惱結惑，示衆生苦對未斷未盡之報，生死本業。故開妙善大行之門，令蒼生正見罪福无差，令修十誡，歸依十善為勝之力十二可從，依行明律，以攝受羣迷，以悟彼大寂勝界，往坺三徒，即使冤親平等。自非靈寶之功，何致此也。
　　虛无真人曰：夫正法者，則以正覺應於正教，以悟羣迷覺於正道也。妙理淵玄，實非仁智所論矣，豈敢於身心之所擬哉。且三尊所應，隨運周徧，靡不備焉。隨劫應現，或出或處，妙化之由，若非斯應，誰復當之。則神奇之妙至於聖智，乃實玉天之靈近，以示大道之源澳。法性淵微，故超九清之外，通悟萬道於未肇之天，而為應也。其功耀於四象赤暉，啟闇於混然，二儀從之以得制，於是靈圖煥妙八會，應於太溟之中，是以羣方朗覺於斯矣。但幽沉既曉，昏睡普悟，即因斯樹言，言而詮理。然有立教上聖，既冲霞之發，可謂化主。宜應所感，獨能无礙於萬物，故引慧力而從化功，所謂道是窮微極化之尊妙，妙絕稱大藏之主。若指其源趣，則淵海莫比，故非言象之所能則。空心眇眇，非三界等議，功超羣數之端，實挺心絕識之域。自之无為，无名而无不為，非空之空，无形而无不形。則是萬法俱集，而无象不應，非空寂之太寂，无靈不應，无祖无宗，空无而不无，空之所應也。彌玄十方，布於冲漠，是事皆任，无事不任，同會一趣，故能統濟羣生，弘焉於萬象之上，獨立萬機之表，億劫千慶，常為上真栖神之寂界矣。大道无極之眇眇，豈能以形言指之，而論其妙域哉。但羣生頓寢，為日已久，非應不覺，非化莫曉，所以致我師金明，從神天而來降焉。保玆劫會，正道下教，似若晨燈之光耀，有如玉真之妙鏡初應也。能使神真妙覺，洞照十方，流明三界，亦乃六道開泰，弘暢諸天，光烈衆聖，非唯永誓妙寶之珍，亦長為萬法之母。故得永濟苦海於季劫，即任彼蒼生至心歸依，其福立然。可謂六度四等三明，並照羣方，俱達神慧，洞徹幽顯，更无隔越，三寶之盛，於斯隆矣。蓋金標金明受事者，此即赤明之應數也。若取其妙體，終无二也。實察自然之然哉，復何師友於己乎。歸則一矣，應則數矣，非我智之能究玄宗之妙賾也。既被金明命使，令譏三尊譜錄，敢以管窺而為注之乎。故記以示來運後學同志諸子矣。
　　金无高上天寶玉皇曰：是時太无玉天高祖虛皇道君、无上玉清虛无真人、无上九天丈人等，
　　金真曰：如是三真，皆金明上妙入寂洞經弟子也。
　　各被金明使誤三尊玉傳譜錄，立成妙品金章上篇玉經一卷，即以上簡元一天尊御前。爾時天尊以付三寶玉皇掌錄，藏之於太无玉天天寶紫耀金暉流明大光寶皇上宮，以玉天十方金晨玉童各三十六，真人恒燒自然百和合反生靈香，散即五色流雲百寶之花，侍衛三尊譜錄玉經也。十方諸天修上道至人，若值明運，有得三尊譜經者，即當與三寶同臺而寶錄之，此即至真上妙真之真業矣。
　　金真曰：有奉玉經者，當以三洞妙經同處，供養尊禮朝拜也。勿得泄慢穢藉於三尊矣。侍經金晨之童，即奏爾罪於天寶，風刀立然而生於爾身也。
　　金明曰：天人有得我道者，可隨其法次第高下，當素書其所應三尊譜錄玉經也。以錦綵之囊盛經，與三洞經同處供養。爾若无三洞經供養處者，可安置別室，如供養三洞經也。朝夕燒香禮拜矣。爾時修行尊敬，不離法則，必存朝拜，不去須臾者，三尊道眼久自玄鑒，爾心即致感十方，洞至真，通妙寂，降飛真，昇玉界，入无形，受長存，體金靈也。於斯玉童侍側，道真成矣。
　　金真曰：爾能存敬尊奉玉經者，即十方諸善大聖天神，及三界官屬，俱來營衛爾之門庭，恒朝禮其文也。天真亦當月三下降，朝禮三尊譜錄，況復鬼神守護，天人侍衛，可不尊而奉焉。
　　金明曰：三尊者，即三寶也。道之上妙，其尊无極无上，无窮无量，无高无下，可謂无極也。可慎之慎之。我今故重誠之誠之，保爾成真於斯矣。爾若无三尊玄應者，誰當相度於空寂之大寂焉。
　　金真曰：其經金明，乃從无量劫來，以度十方諸天，至真大聖尊神也。若非法輪之運，而莫值斯者也。
　　上清三尊譜錄竟