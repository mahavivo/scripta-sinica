
　　茅山上清二十三代宗師觀妙先生朱自英述
　　上清大洞真經
　　經名：上清大洞真經。全稱《上清大洞真經三十九章》。相傳東晉興寧三年魏夫人等上清仙真降授道士楊羲，為上清派首要經典。原本一卷。現存茅山宗壇本六卷，係南宋上清派宗師蔣宗瑛校勘，明初正一天師張宇初最後編定。底本出處：《正統道藏》洞真部本文類。
　　目錄
　　上清大洞真經序
　　卷一
　　誦經玉訣
　　卷二
　　高上虛皇君道經第一
　　上皇玉虛君道經第二
　　皇上玉帝君道經第三
　　上皇先生紫晨君道經第四
　　太微天帝君道經第五
　　三元紫精君道經第六
　　真陽元老玄一君道經第七
　　上元太素三元君道經第八
　　卷三
　　上清紫精三素君道經第九
　　素靈陽安元君道經第十
　　皇清洞真道君道經第十一
　　高上太素君道經第十二
　　皇上四老道中君道經第十三
　　玉晨太上大道君道經第十四
　　太清大道君道經第十五
　　太極大道元景君道經第十六
　　卷四
　　皇初紫靈元君道經第十七
　　無英中真上老君道經第十八
　　中央黃老君道經第十九
　　青精上真內景君道經第二十
　　太陽九炁玉賢元君道經第二十一
　　太初九素金華景元君道經第二十二
　　九皇上真司命道君道經第二十三
　　太皇上真玉華三元君道經第二十四
　　卷五
　　太一上元禁君道經第二十五
　　元靈黃房真晨君道經第二十六
　　太極主四真人元君道經第二十七
　　四斗中真七晨散華君道經第二十八
　　晨中皇景元君道經第二十九
　　金闕後聖太平李真人天帝上景君道經第三十
　　太虛後聖元景彭室真君道經第三十一
　　太玄都九炁丈人主仙君道經第三十二
　　洞清八景九玄老君道經第三十三
　　東華方諸宮高晨師玉保王青童君道經第三十四
　　卷六
　　扶桑大帝九老仙皇君道經第三十五
　　小有玉真萬畢先生主圖玉君道經第三十六
　　玄洲二十九真伯上帝司禁君道經第三十七
　　太元晨中君峨眉洞室玉戶太素君道經第三十八
　　九靈真仙母青金丹皇君道經第三十九
　　徊風混合帝一祕訣
　　後序
　　上清大洞真經序
　　茅山上清二十三代宗師觀妙先生朱自英述
　　夫道生於無，潜眾靈而莫測；神凝於虛，妙萬變而無方，杳冥有精而泰定發光，太玄無際而致虛守靜，是之謂大洞者歟。及其斂精聚神，御祖炁以徊旋；鍊神會道，運祥風而鼓舞；無中欻有，呼吸散萬神之形；動極復靜，恍惚圍帝一之妙，是之謂徊風混合者歟。為天地普植之本，帝聖造化之原。人之生也，稟氣於太極，而動靜法乎天地；肇靈於一元，而闔闢體乎陰陽。故上清三十九帝皇，迴真下映，入兆身中三十九戶，於是各由其所貫之戶，著經一章。其辭幽奧，以用領括百神，招真辟非，所謂慶雲開生門，祥烟塞死戶者，此歟。故中央黃老元素道君，總彼列聖之奧旨，集成大洞之真經，故曰三十九章經也。又有徊風帝一、高元雄一、五老雌一，是三經者，所以輔乎三十九章之尊經耳。夫道有三奇，第一之奇《大洞真經三十九章》，第二之奇《五老雌一寶經》，第三之奇《素靈大有妙經》。故三十九章者，乃九天之奇訣，上元太素君金書之首經也。一名三天龍書，一名九天太真道經。此經之作，乃自玄微十方，元始天王所運炁撰集也。西王母從元始天王受道，乃共刻北元天中錄那邪國，靈鏡人鳥之山，闍萊之岫。乃於虛室之中，聚九玄正一之炁，結而成書，字徑一丈，于今存焉。元始天王又以傳上清八真中央黃老君，使教授下方當為真人，上昇三辰者焉。中央黃老君隱禁此經，世無知者，故人間地上五嶽天中，永無此經。上清天真尤所寶祕，唯太玄有金閣玉名，瓊札紫簡，三元有併晨祕籙，丹臺有黃文之字，當必為真人者，乃得受之爾。是經也，上皇之道標，紫晨之妙篇，制命九天之階，徵召五帝之靈，逸徊風之混合，凝九轉於玄精，交會雌雄，混合萬神，森羅幽鬱，瓊響太真，運辟非於明梁，通易有於玄門，洞德刅以造妙，濯耀羅而映雲。太漢為靈關之炁，無刅為浩劫之年，巍巍神館，萬真之淵，金房煥赫，鬱乎上清。其旨幽微，難可究詳。兆能長齋，絕志人間，誦玉篇於曲室，叩瓊音以震靈，則真人定籙於東華，七玄更潤於紫房，制魔王以威神，攝五帝以衛身，萬遍周而肉身飛，七轉召而司命至。此大洞之奇章，總億道而反生，自無奇毛異質，金骨玉名，皆不得有妄披於靈文，其禁悉依九真明科。兆當苦齋三年，乃得讀之。
　　誦詠此章，萬遍既畢，中央黃老道君上奏，太上命丹飈綠蓋之車，九靈使者太乙司命，來迎於子。於是五老翼軒，八風扇羽，神雷前驅，玉華扶轂，乘雲駕龍，即日升天，詣太素三元君宮中受書。是謂上登上清，受書太極，拜為高仙左卿者也。兆若但有此經，不得讀之者，太微天帝君拔出死簡，於授經之始刊定真籙，於造齋之初度籍太極，刻名東華，關奏太上，錄封龜臺，萬神千靈自稱兆為九玄大夫，位準太清仙伯也。受經之格，一依九真明科，兆宜遵焉。
　　後序《易》曰：大哉乾元，萬物資始。又曰：乾道變化，各正性命，保合大和，乃利貞。先儒釋之曰：何謂元，是不可言也。其陰陽未形之初乎。天之所賦為命，物之所受為性。性命妙矣，保合大和，而後能利貞。大洞一經，其本乎迴元復命。世之議者皆曰：道妙於虛無，神潛於欻有。殊不知未有天地，先有此道。沬泗門人之稱夫子曰：性與天道，不可得而聞也。蓋此道即惟精惟一之妙，自堯舜禹三聖相傳，皆心心符印，未嘗須臾離也。迨至春秋，世降俗末，指為甚高難行之事，無所適從，故夫子亦罕言之。及其顏子坐忘，曾子一唯，豈復有異聞乎。是經之旨，乃存心養性以事天，聚精會神而合道，與夫子操則存捨則亡之說，初不相背。頃自中央黃老君隱禁之後，世亦無知者。故人間地上，五嶽山中，永無此經。後世之人，莫聞大道，恣情欲海，汨志塵波，夫其所謂保太和、正性命者，良可憫也。茅山上清宗壇，歷代傳授，千餘歲間，纔三十八人。蓋其發天地未形之蘊，析父母媾精之妙，故宜隱祕，不輕卑傳。咸淳仲春，玉海沖妙宗師，來游九華，因訪道室，語及此事聞者幾希，懼將泯絕，欲廣其傳焉。公端以三生結習之綠，蒙師指教，感恩莫酬，敬命厥工，用鋟諸梓，以承其志，與天下學士共之。必有賫寶，效心盟天而傳者，願力行之，以昌此道。
　　咸淳壬申上元日，嗣法程公端焚香敬書。
　　性命之賦於物也，至大至微，至輕至重，有無不可涯涘，而其不遺於道，悉可見可求矣。故得夫己者明，然後知天地萬彙，皆一物也。彼之虛靈神妙者，吾豈不具之。既具之，則可見可求，曷不與至大至微，至輕至重者同所賦有，而不昧焉。道之所謂經者，發乎天真之音，三炁之文，莫不由上帝真仙宣演，而後傳之下世也。其音聞於無音，其文質於無文，判於溟涬混沌之始，而其開廓生植之著，則可聞可質矣，謂之經也。啟己之藏，說已之經，發其至真之奧，以開人之頑蔽，豈不物物具夫此經也哉。大洞真經，凡三十九章，皆修鍊之旨。行之而有成者，魏、楊，郭、許者是也。其隱乎高虛，達乎明徹，或謹於禮謁，或頤於釆服，工用各有同異，非可泛易求之。蓋脩鍊之道，必本於養炁存神，逐物去慮後炁凝神化，物絕慮融，無毫髮之間礙，而後復乎溟涬混沌之始。故不飢渴、不生滅，與雲行空躡者遊，於或往或來，而莫知其極也。經之行世，敬善之士必思廣其傳。原其存心於善，一也。閩道者熊常一，求道有年，募工刊是經，來請一言。噫！知經之為道，而從之也眾矣，能行經之道，是不徒從之也。太上之設教，蠢動之類，莫不受其澤，行之千萬世而不息者，有自來矣。其幾何人能信於己而力修之？能信而修之，何患其不得乎經也。矧出乎有無涯淚之表，而神妙不特乎經之謂也。持經者尚當勉於余言乎。
　　正一嗣教道合無為闡祖光範真人，領道教事，四十三代天師張宇初謹書。
　　上清大洞真經卷之六  竟
　　上清大洞真經卷之一
　　茅山上清三十八代宗師蔣宗瑛校勘
　　誦經玉訣
　　訣曰：先於室外秉簡當心，臨目扣齒三通，存室內有紫雲之炁遍滿，又鬱鬱來冠兆身。存玉童玉女侍經左右，三光寶芝洞煥室內。存思畢，扣齒三通，念入戶呪曰：
　　天朗炁清，三光洞明，金房玉室，五芝寶生，玄雲紫蓋，來映我身，仙童玉女，為我致靈，九炁齊景，三光同軿，上乘紫蓋，升入帝庭。
　　畢，先進右足入戶，三捻香，扣齒三通，祝曰：
　　玉華散景，九炁含烟，香雲密羅，徑衝九天，侍香金童，傳言玉女，上聞帝前，令臣長生，世為仙真，隨心所願，莫不如言。
　　誦經入室存思之圖
　　存思畢，次念開經玄蘊呪曰：
　　微微玄宗門，煥朗徹空同，至道由靜默，當見三素宮，大道於此成，驂景策雲龍，左右侍經真，玉女及玉童，身濟不死津，解羅順靈風，七祖返胎生，世為神仙宗。
　　　　畢，北向叩齒三十六通，冥目內視，俯心祝曰：
　　糞土小兆男生臣某，今有微言，上啟玉清瓊元君，臣今登齋入室，誦詠《 上清大洞真經三十九章》，伏願驅除魔試，辟却鬼病，臣及七祖罪解福生。
　　次祝曰：
　　六天大魔王，受制幽寥無，白距玃獸，赤甲毒龍，鎮守四維，備衛九重，白鷹仰鳴，奮爪振豪，萬精幽匿，滅邪破妖，天丁一怒，五嶽振搖，風火征伐，九天啟朝。
　　畢，北向四拜，三叩齒，長跪臨目，叩齒二十四通，啟曰：
　　糞土小兆男生臣某，至心上啟高聖萬真太上大道君，臣今入靖焚香，誦詠《上清大洞真經三十九章》，鍊神保藏，
　　乞胃管華榮，聳身乘虛，上拜帝庭，臣七祖罪釋，上生福堂。
　　畢，又四拜，長跪啟曰：
　　臣某至心上啟中央黃老元素道君，臣今入室焚香披詠《上清大洞真經三十九章》，願臣靖室之內，芝英自生，玉華寶曜，三光洞明，臣昇上清，合同帝靈，使七祖罪解，克獲長生。
　　畢，又四拜，三叩齒，長跪啟曰：
　　臣某至心上啟上清總仙大司馬，長生法師王三天君栢成上真。
　　畢，又四拜，三叩齒，長跪啟曰：
　　臣某至心上啟降授大洞真經祖師，上真聖母紫微元君王夫人。
　　畢，又四拜，三叩齒，長跪啟曰：
　　臣某至心上啟降授徊風大混合師，上真聖母中候元君王夫人，臣今入室焚香，諷讀《 上清大洞真經三十九章》，伏願調和三魂，制鍊七魄，尸蟲沉落，腑藏光華，百病不生，災害消滅，色返嬰孩，白日騰翥，願七祖罪解，上生福堂。
　　畢，東向四拜，燒香，叩齒三十六通，存東華六門，治東壟山，周回三千里，門內有三官，羅列分明。
　　第一宮方諸青宮，上相青童君所治。
　　第二宮玉保青宮，玉保王上相大司馬高晨師所治。
　　第三宮玉華青宮，東海青華小童所治。
　　次存念六門名，及門郎姓字：
　　東青華門，門郎丘伯淵。
　　南神華玉門，門郎王祖思。
　　西玉洞門，門郎庾尚節。
　　北玉陰門，門郎史少華。
　　東南天關門，門郎文五車。
　　東北寒水門，門郎童林都。
　　次叩齒三通，仰祝：
　　上清玄晨，三宮六門，典我玉名，降我神真，龍裙羽章，以給我身，誦詠洞章，朗徹九天，上升玉清，東華投篇，名刻金格，長為帝賓。
　　畢，咽炁九過，東向燒香，四拜，三叩齒，長跪啟曰：
　　臣某至心上啟上清九微太真玉保王，金闕上相大司命高晨師，東海玉明青華小童大君。
　　畢，又燒香，四拜，三叩齒，長跪啟曰：
　　臣某至心上啟上清太無東震扶桑丹林大帝上道君。
　　畢，又燒香，四拜，三叩齒，長跪啟曰：
　　臣某至心上啟祖師南極紫真上清道主，太微玉晨聖后，金闕上保東華道君，金闕大夫上清仙侯，臣今入室，誦詠《上清大洞真經三十九章》，願晨暉煥發，映照臣身，腑藏榮華，災禍消散，七祖返胎，同駕雲輿。
　　畢，又燒香，心拜經前，微叩齒二七通，祝曰：
　　太一帝尊，帝一玄經，五靈散景，鬱徹三清，玉童玉女，燒香侍靈，上願開陳，與我合形，使我神仙，長享利貞。
　　畢，又叩齒二七通，微誦發篋呪：
　　玉帝上法，上聞三清，吉日齋戒，敢開神經，萬試隱伏，所向皆成，玉童侍衛，玉女散馨，聲聞五億，響徹萬靈，上告三元，與我長生。
　　畢，又叩齒二十通，心再拜。次三捻上香，登座，平坐，正視北向，叩齒三十二通，咽液三十二過，閉目存帝一尊君。
　　次思兆頭正青，如碧玉，兩首如丹，兩腳如雪，身著九色羽衣，披龍文之帔頭建玉晨之冠，手執九色之節，青龍侍左，白虎衛右，頭蔭華蓋，下坐獅子，仙童侍香，玉女散花，紫雲蓊鬱，滿於室中，五色玄黃，羅列前後，內外分明，皆使映朗。
　　畢，叩齒三十六通，微誦三天滅魔呪：
　　北帝大魔王，受事帝君前，泉曲之鬼，四明酆山，千妖混形，九首同身，神虎放毒，馘滅雷震，神功吐呪，所戮無親，太微有命，攝錄山川，鳴鈴交擲，流煥九天，風火征伐，神鋒十陳，兇試伏滅，萬精梟殘，妖毒敢起，受閉三關，請依洞法，莫不如言
　　畢，又叩齒三十六通，次誦《大洞滅魔神慧玉清隱書》：
　　玄景散天湄，清漢薄雲回。妙炁煥三晨，丹霞耀紫微。諸天舒靈彩，流霄何霏霏。神燈朗長庚，離羅吐明輝。回嶺帶高雲，懸精蔭八垂。三素啟高虛，蘭闕披重扉。金墉映玉清，靈秀表天畿。風生八會宮，猛獸騁雲馳。紛紛三洞府，真人互參差。上有干景精，冥德高巍巍。太一務猷收，執命握神麾。正一履昌靈，攝召萬神歸。公子翼寂轅，洞陽衛玄機。明初合道康，龍輿正徘徊。七景協神王，飈輪萬杪階。體矯玄津上，飛步絕嶺梯。披錦入神丘，璨璨振羽衣。冥攄交雲會，飛景承神通。清峰無毫薈，綺合生絕空。金華帶靈軒，翼翼高仙翁。萬轡乘虛散，蓊藹玄上牎。中生合景君，九帝昌上皇。明輪映黃寧，羽珠曜玄陽。天精元素炁，中五號養光。結朗始生神，九真合成雙。妙景啟冥數，順感標神蹤。泥丸洞元光，運珠正絳宮。元陽部命門，三神携紫童。拘制召上歸，夾闕侍明牎。翳鬱對啟明，圓華煥三沖。方盈引接生，反老回嬰蒙。飈粲麗九天，綠轅繞丹房。蕭蕭纏靄表，曲降寢華堂。遊宴盻萬劫，歸會神霄王。仙道樂子生，鬼道樂子凶。但聞貴生道，不聞鬼道隆。謠歌參天炁，賈生元正章。神慧命朱兵，五帝符寒鄉。仗旛攝萬魔，瓊文檢北鄷。體解自然道，妖滅非爾功。汎景鼓長扇，合虛慶霄峰。俯盻四謝飛，天劫永難終。妙中生真景，回輦苦遲遲。意合在冥感，提携高上埼。翔翅期妙會，洞觀情轉悲。嘯咤咄嗟頃，倏忽歷九圍。攝炁反交初，併景幽玄棲。
　　於是七星停曜，重關洞開，百陽激電，五星奔移，握節命靈，是炁悉追，鐵羆羅遮，猛虎變威，六師斬妖，銅頭捕非，玃天啖毒，晶消摧，萬精滅種，六天崩頹，三道正行，何炁不回，山河為之傾倒，日月為之揜暉，靈獸為之墮嶺，金翅為之落飛，五帝束帶於神宇，萬靈受封於太微，高上汎蓋於丹崖，八
　　景策駕於霄扉，洞觀源之妙化，欣我道以坦懷。
　　畢，又閉目默念，次心拜四方，真思兆身坐五色雲中，雲氣覆蓋頭上，想定。
　　次就座，右顧東向，冥心叩齒九通，陰誦太帝君素語內呪：
　　蒼元浩靈，少陽先生，九炁還肝，使我魂寧，幽府結華，藏內鮮明，鍊容固髓，返白為青，神化內發，景登紫庭，敢有犯試，摧以流鈴，上帝玉籙，名上太清。
　　畢，口引東方青陽之精青炁。用鼻先取，以口極咽喉吸之。餘四方並同。
　　因閉炁九息，咽炁九過，使布滿肝腑之中，結作九神，青衣冠，狀如木星，下布肝內，神面相向坐，順時吐息。
　　次就座，仰首南向，冥目，叩齒三通，陰誦天帝君素語內呪：
　　赤庭絳宮，上有高真，三氣歸心，是我母心，騰我淨躬，逕奏以聞，心固神靜，九靈閉關，金真內映，紫烟結雲，太微綠字，書名神仙，飛行上清，朝謁帝尊。
　　畢，口吸南方丹靈之精赤炁。
　　因閉炁三息，咽津三過，使充布心腑之中，結作八神，赤衣冠，狀如火星，下布心內，神面相向坐，順時吐息。
　　次就座，左顧西向，冥目，叩齒七通，陰誦南極上元君素語內呪：
　　素元洞虛，天真神廬，七炁守肺，與神同居，保鍊五藏，含華內敷，澄誠明石，游御玄虛，玉字金簡，九帝真書，使我飛仙，死名已除，遊洞三清，適意所如。
　　畢，口吸西方金魂之精白炁。
　　因閉炁七息，咽津七過，使充布肺腑之中，結作七神，素衣冠，狀如金星，下布肺內，神面相向坐，順時吐息。
　　次就座，正視北向，冥目，叩齒五通，陰誦後聖帝君素語內呪：
　　玄元北極，太上之機，五氣衛腎，龜玉參差，寶華結絡，胃管朗開，著名玉札，年同二儀，上皇太帝，峙然不迷，役使六甲，以致八威，驂龍駕浮，超然昇飛，吐納神芝，歷劫不衰。
　　畢，口引北方玄曜之精黑炁。
　　因閉炁五息，咽津五過，使充布腎腑之中，結作五神，黑衣冠，狀如水星，上入絳官，左三右二，分入兩膀胱，穿尾閭穴上，充布兩腎間，神面相向坐，順時吐息。
　　次就座，正向本命上，冥目，叩齒十二通，陰誦太微天帝君素語內呪：
　　黃元中帝，本命之神，一氣侍脾，使我得真，寶藏生華，結絡紫晨，變景鍊容，保命長延，後物而傾，千神來臣，老君玄籙，書名神仙，長生久視，與天長存。
　　畢，口引中央高皇之精黃炁。
　　因閉炁一息，咽津十二過，使充布脾腑之中，結作十二神，黃袞冕，狀如土星，下布脾內，神面相向坐，順時吐息。
　　存五方炁都畢，又微呪曰：
　　五炁混生，玄上之精，充布五腑，六宮鮮明，內灌外溢，表裹俱清，滅穢招真，我飛太靈，常對高晨，誦詠洞經。
　　次想左目出日，右目出月，並徑九寸，在兩耳之上，名曰六合高窗，想定，微呪曰：
　　太上玄一，九皇吐精，三五七變，洞觀幽冥，日月垂光，下徹神庭，俠照六合，太一黃寧，帝君命簡，金書不傾，五老奉符，天地同成，使我不死，以致真靈，卻遏萬邪，禍害滅平，上朝天皇，還老返嬰，太帝有制，百神咸聽。
　　畢，口吸日月一息炁，分三九咽，結作二十七帝君，並紫衣冠。內九帝下入絳官，穿尾閭穴，上入泥丸。又九帝，亦下穿絳官，入下關之境。又九帝，入中關之境。令日光使照一身，內徹泥丸，下照五藏，腸胃之中，皆覺何照於內外。令一身與日月之光共合，良久，叩齒，用嘻字吐息。
　　次心存二十四星，大一寸，此法每日行住坐臥皆可修之，如連結之狀。又存每星中各有一人，合二十四星，皆如嬰兒之狀，並裸體無衣纓。於是二十四星從虛空中降，回繞一身之外三匝。
　　畢，祝曰：
　　二十四真，回入黃庭，口吐黃炁，二十四星，灌我命門，百神受靈，體充骨強，魂魄安寧，五藏受符，天地無傾。
　　畢，口吸二十四星一息炁，咽津二十四過。時覺吞一星，從口中徑至臍中，又覺星光映照於一腹之內，洞徹五藏。又存星光化為二十四真人，並口吐黃炁如烟，以布臍中，鬱鬱然洞徹內外，良久，用呼字吐息，心拜三十九過。次思兆身三十九戶，逐一分明，各有神真，嚴固守之。存三十九君各降真炁，來灌兆身三十九戶，咽津三十九過。次振左手三過，法振流金火鈴；次振右手三過，法擲豁落七元；次仰頭搖頸九過，法承天；次鼓腳一過，法履地；次搖身二七過，以歡萬神；次拭目三過，以明三光；次捻鼻七過，以通明梁；次按眉後兩穴三過，以塞邪源；次輪耳三周，以開天窗；次咽液九過，以味玉律。以用前修導一身都畢，萬神皆歡，乃微呪曰：
　　承天履地，出入洞門，左振流鈴，右擲七元，帶金佩玉，仙衣紛紛，八景羅列，策輿乘雲，萬遍朗達，飛入帝晨。
　　畢，平坐誦經，存帝一尊君對兆面前，空玄中坐，尊君之口正對兆口，聽兆所讀真經。
　　上清大洞真經卷之一竟
　　上清大洞真經卷之二
　　茅山上清三十八代宗師蔣宗瑛校勘
　　高上虛皇君道經第一
　　太微小童章
　　謹請太微小童干景精，字會元子，常守兆舌本之下死炁之門，口吐赤雲，繞兆一身，化生血液，上凝泥丸，泥丸堅明百神方位。
　　真思太微小童干景精真炁，赤雲之色，罩於頂上，默呪曰：
　　真炁下流充幽關，鎮神固精塞死源。玉經慧朗通萬神，為我致真命長存。拔度七祖反胎仙，制鍊百神一炁全。
　　次思赤炁從兆泥丸中入，兆乃口吸神雲，咽津三過，結作三神。一神狀如天蓬大將，二神侍立，下布兆肝內遊遍，卻入心內絳官，上充舌本之下，血液之府，順時吐息。
　　誦玉經，先以左手按捻鼻間人中，次誦經。
　　大洞玉經曰
　　高上洞元，元生九天，炁祖太無，眾風亂玄，玄曾絕散，四清撫閑，帝一大洞尊君號上景，連眾攝烟，長契一運，七世投閑，託靈屬命，反華自然，泯邈流虛，六曜沉遷，陵梵玉帝君名銜暉，西華白帝君名彰安，併編帝簡，盡得解源，胎田符田邃路密處，世發玉蘭，靈光八暉，混生萬神。
　　玉清消魔王祝曰
　　天有大隱心生之寶，稱曰明梁心之上炁辟非烟，守我絕塞之下戶腎，更受生牢門命門之外，迺又召益元鼻神之羽童，列於綠室人中之軒，使解七祖百結，隨風離根，配天遷基，達變入玄。
　　元素高上神霄玉清王祝曰
　　元氣本非生，五塗五行承虛出，雌雄陰陽寄神化，森羅邃幽鬱，玉音響太和，萬唱無中發，仙庭回九變，百混同得一，易有西北天門名合虛中，俱入帝堂會。
　　畢，乃口微祝曰：
　　天上內音，三藍羅，波逮臺。
　　地上外音，天命長，人恒寧。
　　大洞太微小童消魔玉符
　　訣曰：當青書黃繒，佩之，存呼小童內諱名字，鎮我舌本之下，固液凝神，斷塞死源。乃叩齒九通，次再咽液三過。
　　上清大洞真經卷之二
　　茅山上清三十八代宗師蔣宗瑛校勘
　　上皇玉虛君道經第二
　　太一尊神章
　　謹請 太一尊神務猷收，字歸會昌，常守兆玉枕之下，泥丸後護死炁之門，使生真炁，入于泥丸，七祖父母，受玄更生，上籍玉皇，重華萬寧。
　　真思太一尊神務猷收真炁，紫雲之色，罩於頂上，默呪曰：
　　太一保命，固神定生， 為我上招，帝真之炁，下布紫戶之庭，玉經仰徹，九玄朗明，七祖同歡，俱昇上清。
　　次思紫炁從兆泥丸中入，兆乃口吸神雲，咽津 三過，結作三神，狀如木星，紫衣冠，下入絳官，穿尾閭穴，上衝泥九後戶玉枕之下。三神並立，神目內觀紫戶，順時吐息。
　　誦玉經。
　　大洞玉經曰：
　　玉帝有玄上之旛，制命九天之階，七覺得道者承道數，歡熙神風回，飈璨車名北停華，紫英東玉色唱東@三才，琳和九霄外，玉符徵太微泥丸宮，三素神號生泥丸，發曜金靈暉，老君牢張上三素名，守衛死節機。
　　玉清大和王祝曰：
　　扶晨始暉生，紫雲映玄阿，煥洞圓光蔚日名，晃朗濯耀羅日名，眇眇靈景元日名，森灑空青華，九天館玉賓，金房唱霄歌，賢哉對帝賓左仙仲成子，役召伯幽車，七祖解胞根，世世為仙家。
　　高上神霄玉清王祝曰：
　　丹皇運珠神名，守鎮死門，上一赤子，玄帝凝天天帝君名，一名伯无上，亦曰三元先，扶我養我形，使我登雲輪，常坐上清軒，七玄為仙君。
　　畢，乃口微祝曰：
　　天上內音，珠鬱羅，廣都靈。
　　地上外音，長存體，去害子。
　　大洞玉帝君消魔玉符
　　訣曰：當朱書黃繒，佩之，存呼帝君內諱名字，鎮我紫戶之外，神安紫房，真靈交泰，斷塞死孔，永保華蓋。乃叩齒九通，次咽液三過。
　　上清大洞真經卷之二
　　茅山上清三十八代宗師蔣宗瑛校勘
　　皇上玉帝君道經第三
　　玉帝君章
　　謹請帝君絳凌梵，字履昌靈，常守兆兩眉中間，紫戶外宮死炁之門，使華蓋入兩眉中間，上昇紫房，七世父母，罪解福生，上登帝宮。
　　真思帝君絳凌梵真炁，紫雲之色，罩於頂上，默呪曰：
　　帝君度符籍，正炁召萬神，上招玉真炁，充布兩眉間，混一生帝景，三素成我仙，飈粲乘飛蓋，徑昇高上軒。
　　次思紫炁從兆泥丸中入，兆乃口吸神雲，咽津九過，結作九神，一神紅衮冕，左四神青衣冠，右四神白衣冠，下入絳官，穿兩膀胱尾閭穴，上衝泥九，兩眉中間紫戶之外宮，順時吐息。
　　誦玉經。
　　大洞玉經曰：
　　玉帝有玄上之旛，制命九天之階，七覺得道者承道數，歡熙神風回，飈璨車名北停華，紫英東玉色唱東□三才，琳和九霄外，玉符徵太微泥丸宮，三素神號生泥丸，發曜金靈暉，老君牢張上三素名，守衛死節機。
　　玉清大和王祝曰：
　　扶晨始暉生，紫雲映玄阿，煥洞圓光蔚日名，晃朗濯耀羅日名，眇眇靈景元日名，森灑空青華，九天館玉賓，金房唱霄歌，賢哉對帝賓左仙仲成子，役召伯幽車，七祖解胞根，世世為仙家。
　　高上神霄玉清王祝曰：
　　丹皇運珠神名，守鎮死門，上一赤子，玄帝凝天天帝君名，一名伯無上，亦曰三元先，扶我養我形，使我登雲輪，常坐上清軒，七玄為仙君。
　　畢，乃口微祝曰：
　　天上內音，珠鬱羅，廣都靈。
　　地上外音，長存體，去害子。
　　大洞玉帝君消魔玉符
　　訣曰：當朱書黃繒，佩之，存呼帝君內諱名字，鎮我紫戶之外，神安紫房，真靈交泰，斷塞死孔，永保華蓋。乃叩齒九通，次咽液三過。
　　上清大洞真經卷之二
　　茅山上清三十八代宗師蔣宗瑛校勘
　　上皇先生紫晨君道經第四
　　左無英公子章
　　謹請左無英公子玄充叔，字合符子，常守兆左腋之下，肝之後戶死炁之門，使左腋之下常有玉光，引神明上入兩眼睛之中。
　　真思左無英公子玄充叔真炁，玉光之色，罩於頂上，默呪曰：
　　無英神真生紫黃，三炁混合成宮商，招引真炁鎮膀胱，通流三丹會洞房，為我致仙變丹容，飛昇雲館入金墉。
　　次思玉光從兆泥丸中入，兆乃口吸神雲，咽津三過，結作三神，一神狀如秀士，青錦袍，玉束帶，二神侍立，下入右乳，穿絳官，入左膀胱，却入右膀胱，上穿絳官，入左乳內，過肝之後戶，順時吐息。
　　誦玉經。
　　大洞玉經曰：
　　太冥絕九玄，洞景寄神通，玉帝乘朱霄，綠霞煥金墉，上館雲珠內，仰投無刅峰玉京山，靈關太漠下，靄沫鏡中空，冥化混離子血神，玄玄叔火王元母，瑋寂高同生元父，無極保谷童，圓塗無凝滯，綺合臺名有九重，南披七祖根，西解累業凶，體嬌萬津波，神生攝十方，大歸反胎轅，三合乘天龍。
　　玉清上皇中極寶景王祝曰：
　　神安炁洞，上與天通，越出地戶，過度天門，隱息四絕，七星散分，飛行陰房鼻孔，日月植根，守金藏玉，制御萬神，仙王何人，我已成真，隱存雌雄，玄洞四鄉雌一四宮，結中有青炁，號為案延昌結神名，守曰和嬰結神字，理命永長，玄歸胎神名固內，慶玄血神牢張，我日成真，飛仙雲京。
　　畢，乃口微祝曰：
　　天上內音，弗育邈，散兆生。
　　地上外音，盻常在，法無輪。
　　大洞無英公子消魔玉符
　　訣曰：當朱書黃繒，佩之，存呼無英公子內諱名字，鎮我左腋之下，使玉光內映，神明朗清，塞斷死孔，體合玉靈。乃叩齒九通，咽液九過。
　　上清大洞真經卷之二
　　茅山上清三十八代宗師蔣宗瑛校勘
　　太微天帝君道經第五
　　右白元尊神章
　　謹請右白元洞陽君鬱靈標，字玄夷絕，常守兆右腋之下，肺之後戶死炁之門，使右腋之下常有金光，引神明入六炁之宮，七祖父母，反胎帝一，身登玉房。
　　真思右白元洞陽君鬱靈標真炁，金光之色，罩於頂上，默呪曰：
　　洞陽鬱靈寶魂生，金光煥煥炁中精，招真固神令長生，拔出幽根基胎嬰，驂晨御氣昇上清。
　　次思金光從兆泥丸中入，兆乃口吸神雲，咽津三過，結作三神，一神狀如秀士，紅錦抱，玉束帶，二神侍立，下入左乳，穿絳官，入右勝胱，却入左膀胱，上穿絳官，入右乳內，過肺之後戶，順時吐息。
　　誦玉經。
　　大洞玉經曰：
　　太微天帝君泥丸神，八浮風入雲營，神宗理靈襟，龍山臺名秀玉京，金房蔚明霞，九戶欲孔朗高瓊，黃庭涉北元，元父左回明元父字，朱精洞陽君名啟明師白素君名，幽寥腎神登上清，四玄秉元禁，長保五帝城。
　　玉清大帝君祝曰：
　　洞陽鬱靈標神名，守體死戶門，并出三尸積，受入九真源，解胞散滯血，百節生正神，七祖滅尸旤音禍，拔殞後葉患音環，黑炁斌來生胞神，斫斷胞死根，上世受道德，後來獲帝先，帝先是何人，奣音礦明七葉孫，乃祖入仙都，併坐精上門。
　　畢，乃口微祝曰：
　　天上內音，超滯天，橫冥始。
　　地上外音，勃沙玄，無定力。
　　大洞白元尊神消魔玉符
　　訣曰：當朱書黃繒，佩之，存呼白元內諱名字，鎮我右腋之下，令體映金光，神明安寧，六炁曜官，七祖反生。乃叩齒九通，咽液三過。
　　上清大洞真經卷之二
　　茅山上清三十八代宗師蔣宗瑛校勘
　　三元紫精君道經第六
　　中央司命丈人君章
　　謹請中央司命丈人君理明初，字玄度卿，常守兆絳宮心房之中，血孔之戶死炁之門，口吐紫雲之炁，洞溢五藏之內，使兆心中得神真之炁，絳宮生五色之華。
　　真思中央司命丈人君理明初真炁，紫雲之色，罩於頂上，默呪曰：
　　司命定年，丈人保仙，度名於南宮，上奏帝君前，世世為仙王，拔度七葉根，福報無窮已，皆是玉經言。
　　次思紫炁從兆泥丸中入，兆乃口吸神雲，咽津三過，結作一神，羽服仙巾，狀如土星，下布心內，化了心形圓如皎月，神坐月內，順時吐息。
　　誦玉經。
　　大洞玉經曰：
　　紫精太無中，三元上景衢，秀朗寶太暉，眇眇扇帝敷九幽，伯史神名啟三素炁，帝靈登玉虛，慶炁育五靈，司命神明初心神。
　　玉清消魔王祝曰
　　會元三襟交太微小童名，攜領回胎嬰，承光弼卿守下關，務玄白元君侍月明，於是混離赤炁君固籥，明車黃炁君受成，福延十祖，禍散玄生，守景六合，凌梵玉帝君名七靈，共生億千，欻昇玉庭，嬰兒徘徊，羽衣命遷，吉濟萬萬，福布千千，骨有玉映，血成瓊泉，生樂天地，日月同年。
　　高上神霄玉清王祝曰：
　　福布七玄前，罪滅三塗中，靈吹九晨杪，納炁太帝北帝宮，玉仙攜太一，併位重冥空帝皇太一名，遂隱上清室，羽明帝一房。
　　畢，乃口微祝曰：
　　天上內音，騫苞庭，盻猷已，澄潧渟些三字是日內名，密誦三遍。
　　地上外音，幸長劫，效萬靈。
　　大洞司命丈人君消魔玉符
　　訣曰：朱書黃繒佩之，存呼丈人內諱名字，鎮我絳官心中，五色結絡，紫炁生華，保神固命，長生靈柯，七祖解脫，去離九河。乃叩齒九通，咽液三過。
　　上清大洞真經卷之二
　　茅山上清三十八代宗師蔣宗瑛校勘
　　真陽元老玄一君道經第七
　　命門桃君章
　　謹請命門桃君孩道康，字合精延，常守兆臍中之關，命門內宮死炁之門，使兆臍中徘徊，黃雲盈溢，三命生根，胞結解泄，令七世父母，累殃無閡，宿罪無滯，世世獲度脫，上生天帝宮。
　　真思命門桃君孩道康真炁黃雲之色，罩於頂上，默呪曰：
　　丹靈正神，號曰桃君，混合生宮，守護命門，通仙致炁，齊景寶雲，七祖同歡，受福高晨。
　　次思黃炁從兆泥丸中入，兆乃口吸神雲，咽津三過，結作三神，一神狀如金甲將軍，二神侍立，下入絳官，充於命門內宮，順時吐息。
　　誦玉經。
　　大洞玉經曰：
　　真陽館名帝賓老，受事會玉皇太道君，滅魔除穢水，百司詣絳宮，逸宅丹玄心宮內，五炁結十方，七轉司命至，三回召仙公，太山主鬼者，急校三官中。
　　高上神霄玉清王祝曰
　　五嶽真人，定錄四賓四門賓友，司命促到，護籍理民，起非神名握節，雲拘神名執旛，香火八被，惡魔絕 煙，並來對帝，萬萬稱臣，度我生籍，名遷玉門，扶翼五老，慎護披陳。
　　玉清紫微帝君祝曰
　　太上時非子桃康別名，一曰合精延，是為命門王，可以召萬神，萬神即時到，合會瓊羽門，使令散禍，旤絕福連，上寢玉堂，世為名仙。
　　畢，乃口微祝曰：
　　天上內音，玄幄沙，稱福神。地上外音，無生死，入胎門。
　　大洞命門桃君消魔玉符
　　訣曰：當朱書黃繒佩之，存呼桃君內諱名字，鎮我臍中之關，守固胞根，斷絕死炁，生血成仙，七祖反胎，更生南軒。乃叩齒九通，咽液三過。
　　上清大洞真經卷之二
　　茅山上清三十八代宗師蔣宗瑛校勘
　　上元大素三元君道經第八
　　泥丸上一赤子章
　　謹請泥丸天帝君上一赤子玄凝天，字三元先，常守兆泥丸九孔之戶死炁之門，使兆泥丸玉堅，金曜映真，體生寶光，九孔受靈，令七祖父母長得安寧，解脫宿罪，共登上清。
　　真思泥丸天帝君上一赤子玄凝天真炁，寶光之色，罩於頂上，默呪曰：
　　上一赤子號上真，飛雲羽衣曜紫烟，上招門景對帝賓，寶光奕奕映我身，身生羽翼升九天。
　　次思寶光從兆泥丸中入，兆乃口吸神雲，咽津三過，結作三神，狀如三清，紫衣冠，下入絳宮，穿兩膀胱尾閭穴，上入脊髓，穿第一椎骨，入泥丸內宮，順時吐息。
　　誦玉經。
　　大洞玉經曰：
　　太素三素母三華炁，晨燈玉清光廣靈堂上清房名，玉賓表玄籍，守命孩道康桃康名，徊風散萬魔，金符召度卿神名，輔衛地戶內，保此長生王真成。
　　高上清魔玉清王祝曰
　　童子景精太微名，有神有威，合象三形，九道相推，衣服朱丹，步武嵾嵯，出入上元，太極北極辰星內階，知我者長生，存我者不衰，人無哭兆，恃賴辟非，欲知吾處，密問太微，太微玉帝，三聖徘徊，使我左右，一合俱飛，混洞六府，日月齊暉。
　　太上玉清王祝曰：
　　九道九星轉對，五老五神各寧，洞陽白元銜籍，號曰鬱靈白元君名，七世父母，反胎更生，累葉積罪，罪泄福生，上入帝室，受書丹明書名，常與伯史原下一真元王，徘徊三界庭，巾金佩羽，寶曜負形，玉輪北回，役御朱兵。
　　畢，乃口微祝曰：
　　天上內音，明柱子，會和存。地上外音，扶天命，登明曜。
　　大洞泥丸天帝君上一赤子消魔玉符
　　訣曰：當朱書黃繒佩之，存呼赤子內諱名字，鎮我泥九之中，令死炁沉藏，七祖升飛，上宴帝堂。乃叩齒九通，次咽液三過。
　　上清大洞真經卷之二竟
　　上清大洞真經卷之三
　　茅山上清三十八代宗師蔣宗瑛校勘
　　上清紫精三素君道經第九
　　絳宮中一元君章
　　謹請絳宮心丹田宮中一元丹皇君神運珠，字子南丹，常守兆項中大椎骨首之戶死炁之門，使兆百骨受真炁，大椎有日光，七祖父母，得道登仙，入南極之宮。
　　真思絳官中一元丹皇君神運珠真炁，日光之色，罩於頂上，默呪曰：
　　中一真君，號曰運珠，上招日光，灌我形軀，三真寶曜，固命玉符，壽億萬劫，永無終休，身生羽服，飛昇天衢。
　　次思日光從兆泥丸中入，兆乃口吸神雲，咽津三過，結作一神，紅衮冕，下布絳官，採先入藏者神精，光曜盡纏於神身，下入臍內，又入玉莖中，卻入尾閭穴，穿脊髓，上入第一椎骨首之戶，出化為一輪百寶神光，如日之狀，其光急轉，神在光內不動，其神背觀，順時吐息。
　　誦玉經。
　　大洞玉經曰：
　　紫精上清天中育華林木名，長瞑太無外，玉房眉間生寶雲，九扇胞胎內，帝賓奉五符，三元回紫蓋， 蒼玉斌來生，衛此長夜會至陰之源，五籍既明，啟昌開明得期，務玄把籙，奉行四時，金映兩目，華蓋秀眉，玄母歸雄陰變陽，元父合雌陽變陰，合洞百靈，辟非童子宣彌童女，童子受聽，丹嬰為兒，旤絕地下，福昇仙臺，魂魄密靜，百神合離，間關書名帝一，混然俱來。
　　玉清保仙王祝曰：
　　天有九魂九天之精，不可不分三丹田神，道有三真，不可去身，帝一變景，萬化以臻，流珠停暉，紫霞踊烟，七度回路七星纏度，三光映真，太一精符，相與為親，司命銜月，噓我重唇，五老神名銜日煉陽，吸我三便，太上道君，與我纏綿，上造大階，攜把太真。
　　畢，乃口微祝曰：
　　天上內音，樂伯勒，飛冥賢。地上外音，始生王，上道宗。
　　大洞絳宮中一元丹皇君消魔玉符
　　訣曰：當朱書黃繒佩之，存呼皇君內諱名字，鎮我項中首骨，鎮塞九孔炁，生神固玉堂，解散七玄旤，翻然飛玄梁。乃叩齒九通，次咽液三過。
　　上清大洞真經卷之三
　　茅山上清三十八代宗師蔣宗瑛校勘
　　青靈陽安元君道經第十
　　命門下一黃庭元王章
　　謹請命門下一黃庭元王始明精，字元陽昌，常守兆兩胯之間，車軸之戶死炁之門，使兆百血凝結，神炁不散，拔出地戶，超度八難。
　　真思命門下一黃庭元王始明精真炁，月光之色，罩於頂上，默微呪曰：
　　下一真元王，號曰始明精，三皇把符命，金契度仙庭，上招景中炁，炁布灌我形，羽車曜雲羅，令我昇上清。
　　次思月光從兆泥丸中入，兆乃口吸神雲，咽津三過，結作三神，一神狀如月帝，黃衮冕，二神亦黃衣，侍立，下入絳官，下真元王下入大腸，出懸於空中，二神入兩膀胱，穿兩腿髓內，下至湧泉穴，出兩腳根，二神各負半月，倒上合於虛中元王，上充腰間車軸之戶，合為圓月，月形無窮，映了身形，順時吐息。
　　誦玉經。
　　大洞玉經曰：
　　青靈東神扇八炁，鼓輪三華城，拔出胞胎結，七世受福生，宿對滅五道五苦，長守帝一營，九徊七度步，散此胞根，三皇三元之主巾朱，把符命神，赤帝南和帝字，握節上遷，併我魂魄，煉精帝前，五符金契，七玄入仙，慶流雲積，福盈龍泉，凌梵履昌，日日上言，生籍已明，五炁合延。
　　高上消魔玉清王祝曰：
　　五藏百結，生此眾疾，玄一林虛老子名林虛夫，開關解結，結絕病散，神精盈溢，福炁充明，旤翳傾竭，仙心日臻，死道月絕，混化九君，合符帝一，七神奉符，公子無英入室。
　　畢，乃口微祝曰：
　　天上內音，望昌竭，順萬烟。地上外音，連劫生，厥出天。
　　大洞命門下一黃庭元王消魔玉符
　　訣曰：當黃書白繒佩之，存呼元王內諱名字，鎮我兩胯之間，內華朗耀，百神凝精，反色嬰童，翻然超升。乃叩齒九通，咽液三過。
　　上清大洞真經卷之三
　　茅山上清三十八代宗師蔣宗瑛校勘
　　皇清洞真道君道經第十一
　　泥丸九真章
　　謹請泥丸九真帝昌上皇，字先靈元宗，常守兆口之四際死炁之門，使精光入，故炁出，神光隨身，放光萬丈，七祖父母罪脫旤除，生在帝君玉房之中。
　　真思泥丸九真帝昌上皇真炁，青光萬丈，罩於頂上，默微呪曰：
　　九真始生，生於上元，號曰先靈，三景各分，上招玄暉，流布四門，鎮神保仙，拔度七玄，驂景乘浮，朝拜三元。
　　次思青炁從兆泥丸中入，兆乃口吸神雲，咽津九過，結作九大神，青衮冕，下布一身，至兩腳底，上充五藏滿，上充華蓋，入兩耳，入鼻凹，分入兩目，閉目搖睛二七度，其神迸出泥丸外，各帶青光萬丈，神高去身五丈，各口吐一青蓮，葉炁上蓊，結一青華蓋，順時吐息。
　　誦玉經。
　　大洞玉經曰：
　　皇清道君號洞真，三帝三元君合生，啟明蕭刅下關神名，金門濟披青，日中赤帝，號曰丹靈日神，靈符命仙，五籍保生，虹映日帝玉華月童，煥落上清，七世父母，累命重寧，散此宿對，滅旤幽冥，公子無英執五符，太一玄丹君居紫房，三合地戶下，拔命玉帝宮腦中，少女郁墨子斗諱，衛兆七炁牎，拘制明左耳神血液，盈滿五藏充。
　　玉清洞明胎王祝曰
　　七炁離羅，大混黃寧精血神，六甲陽神輔魂，內注六丁陰神，三真精炁神入胃，流液太明心宿，五符上皇，泥丸常生，九真泥丸九真下映，日母譚正會條同軿，游盻徘徊，雙蓋華嬰，上到紫房，披巾羽青，七世父母，各得反生。
　　畢，乃口微祝曰：
　　天上內音，迴素充，吉來靜。
　　地上外音，大福子，長天生，正薈條此三字是三元君內名，誦至此，宜密念。
　　大洞泥丸九真帝昌上皇消魔玉符
　　訣曰：當青書赤繒佩之，存呼九真內諱名字，鎮我口之四際，為我固塞死門，九孔受靈，反胎三天，上升帝庭，七祖免難，更受始生。乃叩齒九通，咽液九過。
　　上清大洞真經卷之三
　　茅山上清三十八代宗師蔣宗瑛校勘
　　高上太素君道經第十二
　　膽中八真章
　　謹請膽中八真合景君，字北臺玄精，常守兆背窮骨之下節死炁之門，使兆背窮骨受生炁，陰邪炁不干，下節孔常閉，真光映於兆形，證上清之仙位。
　　真思膽中八真合景君真炁，黃雲之色，罩於頂上，默微呪曰：
　　八真法神，神生九天，號曰北臺君，常在三合間，招真洞明炁，下流布我身，身生紫暉，與帝結親，携挈五老，太仙纏綿。
　　次思黃炁從兆泥丸中入，兆乃口吸神雲，咽津八過，結作八神，黃衮冕，穿尾閭，上充背窮骨下節之戶，復出其神，羅列兩邊，順時吐息。
　　誦玉經。
　　大洞玉經曰：
　　高上宴紫霄，五老輔玉根玉清中山名，太素拂眇景，合符帝一前，白帝皓鬱將白帝名，迴金帝字太霞鄉，度我死戶下，拔出三塗梁，圓華黃刃黃素元君，太張神名守關，胎結四開，胞血滅連，保身冥真，帝一共遷，兆有五藏，各生華根，穢液沉沒，生朱運仙，九迴會幽，六府曲申，上帝元父熙怡，玄母元母懷歡，玉門生香，蘭室含珍，月精凌輝，日爽日君諱八騫月中樹，太一啟珠左夫人名，守我面前。
　　高上消魔玉清王祝曰：
　　生生得帝心，各會重戶內，紫房混五神，魂魄常寶貴，七關受先輝，五藏充玉炁，俱過水火天，披建四和蔚，上歸魄神皇一子，與兆魂相對。
　　畢，乃口微祝曰：
　　天上內音，和歸落，結舒永。地上外音，出常外，萬劫浩。
　　大洞膽中八真合景君消魔玉符
　　訣曰：當黃書白繒佩之，存呼合景君內諱名字，鎮我背窮骨之下，為我固錄內真，養性凝精，死炁斷塞，受生更形。乃叩齒九通，咽液八過。
　　上清大洞真經卷之三
　　茅山上清三十八代宗師蔣宗瑛校勘
　　皇上四老道中君道經第十三
　　七真玄陽君章
　　謹請兩腎七真玄陽君，字冥光生，常守兆背之窮骨，九地之戶死炁之門，使地戶伏生炁，窮骨受神液，六津調滿，生根探密。
　　真思腎中七真玄陽君真炁，玄雲之色，罩於頂上，默微呪曰：
　　七真生帝景，八炁運常寧，上招日中童，圓珠映我形，徊風混幽府，歸妙大洞經，拔出地戶難，超凌逸九天。
　　次思玄雲之炁從兆泥丸中入，兆乃口吸神雲，咽津七過，結作七神，披髮跣足，入絳官，分入兩膀胱，穿尾閭穴，上充兩腎，出背窮骨，順時吐息。
　　誦玉經。
　　大洞玉經曰：
　　皇上超無景音影，輪轉九曜日名生，徊風混帝心，八炁運常寧，廣霞山名叅神天，五帝日帝敷日精，液逸元中膜，血凝五華平，體寶圓珠日精映，流曜拔兆形，號為受逸阜日中白帝名，亦曰澄潧渟日中黑帝名，俱濟三滅關，啟籍登太明，令我保仙真，七世披綠青元始炁，解旤冥塗下，起福晨上靈，世世登玉鄉玉虛境，七祖反胎嬰。
　　大上玉清三元王祝曰：
　　太一鬱書斗中大女，上登洞房，六合眉後三賓三一神，司命神公，
　　手執籙籍，駕景乘龍，左徊靈曜，右扇神風，峨峨隱珠日中夫人，芬艷嬰蒙，浩觀太無，濯煉五通，澄魂羽幽，鍊魄空同，招兆百神，月帝告功，七祖順生，景福昌隆，回我老艾，還反玄童，上對神霄，金光十方，飛飈玉輪，彈金鳴鍾。
　　畢，乃口微祝曰：
　　天上內音，三樂深，五達門。地上外音，法輪回，道上生。
　　大洞七真玄陽君消魔玉符
　　訣曰：當黃書白繒佩之，存呼玄陽君內諱名字，鎮我背窮骨地戶，為我通天生炁，固塞死道，六津凝精，長生不老。乃叩齒九通，咽液七過。
　　上清大洞真經卷之三
　　茅山上清三十八代宗師蔣宗瑛校勘
　　玉晨太上大道君道經第十四
　　肺中六真章
　　謹請肺中六真上元素玉君，字梁南中童，常守兆頸外十二間梁死炁之門，使上帝玉華光映神門之下，玉晨正炁流入丹元之宮，令七祖父母解散胎結之滯，受生太上之鄉。
　　真思肺中六真上元素玉君真炁，白雲之色，罩於頂上，默微呪曰：
　　六真奕奕，白光映映，回帝之景，上入丹鄉，招真下流，灌我玉霜，羽裙紛紛，衣我仙裳，越過水火，飛登晨京。
　　次思白炁從兆泥九中入，兆乃口吸神雲，咽津六過，結作六神，狀如金星，淡碧衣冠，下入絳官，入兩膀胱，穿尾閭穴，夾脊，上入泥九，分兩耳上，下入十二間梁之外，神面相向立，順時吐息。
　　誦玉經。
　　大洞玉經曰：
　　玉晨大道君九天司，太上大道生，常保景化內，九迴鏡上清，解帶玉映室玉晨宮，乘素入四明上清兩門，携提日中王，併羽月晨靈，太一召天魔，帝君校萬精，拔過死積炁，越度仙皇庭，帝立三關上，八風舞神兵，左把福醴液，右提慶源瓶。
　　太素玉清王祝曰：
　　九合三離，紫房散分，五老正嚴，帝一保神，司命奏籍，奉符三元，，胞樹斷落，血尸絕根，反胞朱火，回炁泥丸，我合九仙，大混百神，身登玉房，同軿金仙，逍遙太素，仰回三天，重華列簡，累枝流玄，世為道伯，大福纏綿，上寢玉清，下息命門，五藏秀華，項負日魂，長保劫齡，後天常存。
　　畢，乃口微祝曰：
　　天上內音，泓鬱霞，度法全。地上外音，重劫視，滅長苦。
　　大洞肺中六真上元素玉君消魔玉符
　　訣曰：當朱書黃繒，佩之，存呼素玉君內諱名字，鎮我十二間梁，斷塞死戶，固我丹元，披解七祖之魂，上生南官之中。乃叩齒六通，咽液六過。
　　上清大洞真經卷之三
　　茅山上清三十八代宗師蔣宗瑛校勘
　　太清大道君道經第十五
　　脾中五真章
　　謹請脾中五真養光君，字太昌子，常守兆喉中極根之戶死炁之門，使兆玉光金真洞照喉根之內，太帝晨炁來往三宮之中。
　　真思脾中五真養光君真炁，嬌鶯之色，罩於頂上，默微呪曰：
　　五真散靈，炁布九玄，金光曜暉，玉炁吐津，萬神並唱，熙怡我身，圓光奏命籍，太一勒九天，降志八景輿，策龍駕紫烟，混合三帝室，保我萬劫年。
　　次思玉光金真之炁，從兆泥丸中入，兆乃口吸神雲，咽津五過，結作五神，狀如土星，下入絳官，分左二右三，入兩膀胱，穿尾閭穴，夾脊上入泥丸，穿兩臉，下布兩極根之戶，左二右三而住，順時吐息。
　　誦玉經。
　　大洞玉經曰
　　太清浮絕空山名，三天寶神符，日中開五暉，青帝圓常無日帝諱，捧籍登太明，受籙金華樓太清天中，五藏植玉根，魂魄一凝和，百神合會，固身守關，地戶閉塞，死亡不干，檢炁九玄，超越八難，七世父母，胎結披散，生度南宮朱陵中，反胎三積三尸內，玄母叔火王玄母名，為兆得仙位。
　　玉清大道君祝曰
　　晨登九景臺，夕入神霄門，太一神夫子，或日三來瓮斗中內嬪名，左執兆符籍，右携洞陽君，定生會紫房，五神交渾分，渾分逸帝室，七祖絕死根，五毒炁零滅，翳律無浮連，令我血尸化，帝房出金光，三塗絕苦樹，世世獲天仙，常與景中王，積劫保元元。
　　畢，乃口微祝曰：
　　天上內音，明考梨，拔劫阿。地上外音，濟無生，得來願。
　　大洞脾中五真養光君消魔玉符
　　訣曰：當朱書黃繒，佩之，存呼養光君內諱名字，鎮我喉根之戶，固塞死門，使金真內映，保華停年，領攝三宮，安神定炁，玉華結絡，九府胎仙。乃叩齒五通，咽液五過。
　　上清大洞真經卷之三
　　茅山上清三十八代宗師蔣宗瑛校勘
　　太極大道元景君道經第十六
　　肝中四真章
　　謹請肝中四真青明君，字明輪童子，常守兆胃脘之戶，膏膜之下死炁之門，使三素之炁生華，五淳之神侍衛，出入玉液，灌澤胃宮。
　　真思肝中四真青明君真炁，青雲之色，罩於頂上，乃默呪曰：
　　四真常生，青光華精，徘徊秀朗炁，沉冥玉景庭，提携高上元，俯仰要五靈，拔解七葉根，與我保華嬰。
　　次思青炁從兆泥丸中入，兆乃口吸神雲，咽津四過，結作四神，青衣冠，下布胃脘之戶膏膜之下，神與司命丈人為侍立，左三右二，順時吐息。
　　誦玉經。
　　大洞玉經曰：
　　太極元景王太極王者，三天攝神生，紫素翳鬱刅紫素名，安來上紫素字華京，拔出五苦積，反胎七元庭，七玄解重結，累祖絡錦青，徘徊秀華山名下，俯仰要平聲五靈，兆身升玉堂，五神回孩嬰，俱濟太漠外，養素朝圓明。
　　高上神霄玉清王祝曰：
　　帝室混身，一道萬分，萬分合別，是曰帝一，白帝皓靈日帝名，金霞迴日，重冥幽寥陰神名，藏神化密，把兆五符，與天相畢，玉暉覆蓋，無死無疾，七祖父母，超登丹室，胞根八解，死符絕滅，帝得五元，我回三七，六府煥華，金書羽札，世為真仙，寶籙玄別，華繁曾玄，世無曲折。
　　畢，乃口微祝曰：
　　天上內音，徊因明，神初羅。地上外音，暉履安，固止身。
　　大洞肝中四真青明君消魔玉符
　　訣日：當朱書青繒，佩之，存呼青明君內諱名字，鎮我胃脘之戶，斷死炁於玄門，受生神於自然，固三素於九府，明咽玉液以灌真。乃叩齒四通，咽液四過。
　　上清大洞真經卷之三竟
　　上清大洞真經卷之四
　　茅山上清三十八代宗師蔣宗瑛校勘
　　皇初紫靈元君道經第十七
　　精血三真章
　　謹請精血三真元生君，字黃寧子玄，常守兆鼻兩孔之下源死炁之門，使兆精神宣暢於百節，血液盈滿於千關，萬靈之炁輔護，太一之魂保身。
　　真思精血中三真元生君真炁，赤雲之色，罩於頂上，乃默呪曰：
　　三真煥光，流丹徘徊，離合九景，玉洞金扉，上招朱皇，五苦廓開，死根斷落，日魂同飛，超逸十界，上昇玉階。
　　次思赤炁從兆泥丸中入，兆乃口吸神雲，咽津三過，結作三神，赤衣冠，下布絳官，入兩膀胱，運下元精血纏繞神身，入尾閭穴，穿骨髓，上入泥丸，下布鼻凹，出赤血化為一輪赤光，神在光內，前去身五丈，順時吐息。
　　誦玉經。
　　大洞玉經曰：
　　皇初炁紫元色中，暉光鬱霄明，三天煥九景，離合億萬生，披朱巾綠霞，上回寒童靈月名，拔出五苦毒，超身過始青東方天，白素啟蕭刅右元君名，金門衛朱兵，七世積尸結，一化百散傾，受福東霞室，反胎朱火庭。
　　上清紫元王祝曰：
　　七炁混合，帝一徊元，結滯月散，兆命長遷，死道門滅，斷絕胞根，五藏生華，六府金鮮，帝一保形，司命保神，五符啟扉，五籍登仙，世為道王，帝師纏綿，散香龍窗，反華揚烟，七携無上，八暉九陳，流源迴液，領會六淵元君宮名，名書上清，炁積寂軒，徊風脫死，帝一相連，五通七合，俱生上元。
　　畢，乃口微祝曰：
　　天上內音，發遷合，光運長。地上外音，常生天，入寶炁。
　　大洞精血三真元生君消魔玉符
　　訣曰：當朱書黃繒，佩之，存呼元生君內諱名字，鎮我鼻孔之下，為我通太真之戶，固死炁於九門。乃叩齒三通，咽液三過。
　　上清大洞真經卷之四
　　茅山上清三十八代宗師蔣宗瑛校勘
　　無英中真上老君道經第十八
　　胃脘二真章
　　謹請胃脘二真堅玉君，字凝羽珠，常守兆太倉之腑五腸之口死炁之門，使黃庭香潔，三尸滅絕，中元之炁常滿，帝皇之光鬱鬱，上衝泥丸，敷散骨節。
　　真思胃脘中二真堅玉君真炁，碧雲之色，罩於頂上，乃默呪曰：
　　二真固神，鬱勃三關，徊金合玉，堅備泥丸，上通帝炁，布流金門，混化啟明，合我仙魂，七祖同飛，滅絕胞根，世保道德，永享欣欣。
　　次思碧炁從兆泥丸中入，兆乃口吸神雲，咽津二過，結作二神，狀如二帝，青衣冠，下布太倉之腑，五腸之口，神面相向立，順時吐息。
　　誦玉經。
　　太洞玉經曰：
　　無英神名真上玄，玄充神名元素炁，寄頻斗中太一携運珠心神，混化啟明日，正一左右仙人中神，長挾林虛神名室，兆有五符籍，合仙得真契，魂生太無中，魄亦五道會，世世解死尸，七祖無住滯，神風吹胞樹，根葉已斷絕，胞中種鬼殃，五符開地結，長為神真王，應仙續萬世。
　　高上神霄玉清王祝曰：
　　魂生炁中，布在九重，道出三極，常遊絳宮，三宮合化，是為紫房，紫房所在，先由明堂眉間一中，明堂之內，守神桃康神名，風雲鬱鬱，既清且涼，塞閉欲孔，割破戀根，其聖曰□ 大道君名，其真曰霐，兆能知之，乃開金門，金門左右，忽見高賢，左曰父寧在帝一名，右曰母精延帝一字，此是景中伯，與爾登玉晨，父寧母精，世世為仙，萬條重華，皆受帝恩。
　　畢，乃口微祝曰：
　　天上內音，彌劫連，大生章。地上外音，反老童，受年祚。
　　大洞胃脘二真堅玉君消魔玉符
　　訣曰：當朱書黃繒，佩之，存呼堅玉君內諱名字，鎮我太倉之腑，使兆黃庭保固，死炁滅絕，內胎含秀，長對神室。乃叩齒三通，咽液二過。
　　上清大洞真經卷之四
　　茅山上清三十八代宗師蔣宗瑛校勘
　　中央黃老君道經第十九
　　心中一真章
　　謹請心中一真天精液君，字飛生上英，常守兆胸中，四極之口死炁之門，使兆五藏生華光，四關受真炁，紫液流滿於胸中，百神結成於絳宮，羽衣虎裙，上昇玉天。
　　真思心中一真天精液君真炁，絳官之色，罩於頂上，默詋曰：
　　一真鎮心，總領百神，百神常生，會我絳軒，上招玉光，六液沉珍，赤景啟靈，拔我七根，超逸三塗，上昇南仙。
　　次思絳雲從兆泥丸中入，兆乃口吸神雲，咽津三過，結作一神，狀如帝王，朱衣冠，下布胸間四極之口，化為一輪百寶神光，神在光內，順時吐息。
　　誦玉經。
　　大洞玉經曰：
　　中央黃老君黃素炁，圓華宮名玉壽靈山名，太張上黃素字玉門，伏雲三刅明三素字，赤景翳逸寥月中夫人名，揚輝中女名太一精，帝女抱定陵斗中中玄字，吟咏玉清經，五籍編紫房，五符入圓庭，七祖反胎宅，滅絕三塗生，流風斷血滯，玄葉得黃寧。
　　高上神霄玉清王祝曰：
　　帝一徊風，化合桃康，流生起福，上溢玉堂，混而合之，出入帝房，三五三真五老合一，必成仙王，七玄父母，滅尸散冤，萬劫千重，皆登上仙，曲節伏扈，廣敷鬱申，守我形者，司命丈人，帝君九炁君公子肝中，深固泥洹，太微玉帝玉華，羽服揚旛，魂魄長相抱，百骨皆滿神，神王生津上，超越度死門，遂友高上子玉帝稱，挹侍玉清賓。
　　畢，乃口微祝曰：
　　天上內音，滿景生，比孛通。地上外音，解脫灾，福劫元。
　　大洞心中一真天精液君消魔玉符
　　訣曰：當朱書黃繒，佩之，存呼天精液君內諱名字，鎮我胸中四極之口，使神安室宅，死炁消魔，五藏光華，百神寧和。乃叩齒九通，咽液九過。
　　上清大洞真經卷之四
　　茅山上清三十八代宗師蔣宗瑛校勘
　　青精上真內景君道經第二十
　　九元之真章
　　謹請九元之真男，名拘制，字三陽，常守兆左耳之下，伏晨之戶死炁之門，使兆天聰發徹，幽谷鮮明，真炁雲行，往來泥丸。
　　真思九元之真拘制真炁，五色之雲，罩於頂上，乃默呪曰：
　　九元之精，天關開聰，八景合炁，上通金房，三元帝室，反老生蓊，玉華灌溉，鍊改芝容，飛霄紫輿，運我昇空。
　　次思五色雲炁從兆泥丸中入，兆乃口吸神雲，咽津三過，結作三神，狀如神將，身披金甲，各執兵杖，下布絳官，入左膀胱，穿尾閭穴，入脊髓，上過第一椎耳後，過入左耳之下伏晨之戶，神去身五丈，順時吐息。
　　誦玉經。
　　大洞玉經曰：
　　青精宮名上華室名炁，太微玄景童內景君，神化玉室內，飛羽車名逸紫山名空，日為三衿交太微別名，奉符登帝墉，開關三關把金節，閉戶叩瓊鍾，滅魔三酆腎宮野，招靈上清宮，明出窮關下關陰，入精六合房眉後，回光變皓彩，還白反嬰蒙。
　　玉清內景王祝曰：
　　寂寂上伯心神，接方左手神生盈右手神，心中之神，號曰天精元精演君，流煥九宮，飛生上英，拔絕死門，福臻鏘鏘，七世父母，結解吉昌，符籍登晨堂名，身併桃康，長保金暉，道德仙王，太微小童，常在帝前，其名景精，其姓曰干，合形太一，被服朱丹，五符命籍，把持玉案，帝君所臨，主通諸神，混合太一，司命丈人，固保靈戶，五藏會分，帝先守宅，凶種滅根，三炁鬱敷，八回五烟，我得升霄，駕龍明軒。
　　畢，乃口微祝曰：
　　天上內音，種炁會，出蘭蒙。地上外音，昌田子，東壽王。
　　大洞九元之真男拘制消魔玉符
　　訣曰：當青書黃繒，佩之，存呼九元內緯名字，鎮我左耳之下，使兆聰明八達，寤響萬里，太真保生，震靈鎮死。乃叩齒十二通，咽液十二過。
　　上清大洞真經卷之四
　　茅山上清三十八代宗師蔣宗瑛校勘
　　太陽九炁玉賢元君道經第二十一
　　皇一之魂章
　　謹請皇一之魂女，名上歸，字帝子，常守兆右耳之下，伏晨之戶死炁之門，使兆幽明之光，上朗泥丸，太元之音，獨樂一身，彈金嗚鍾，流徹太和。
　　真思皇一之魂上歸真炁，玄雲之色，罩於頂上，乃默呪曰：
　　皇一上真，洞生丹房，朱嬰榮曜，發溢明光，太元之音，朗徹九空，玄金獨樂，振響琅琅，上招玉景，協我神堂，策虛升飛，遊宴玉京。
　　次思玄雲之炁從兆泥丸中入，兆乃口吸神雲，咽津三過，結作三神，狀如神將，身披金甲，各執兵杖，下布絳官，入右膀胱，穿尾閭穴，上入脊髓，上過第一椎耳後，過入右耳之下，伏晨之戶，神去身五丈，順時吐息。
　　誦玉經。
　　大洞玉經曰：
　　太陽化三神，紫軿微玄日神名下，元君保谷童胃神，守胃塞鬼戶，金符煥北華，玉契拔七祖，帝真觀上生精魂字，斷我三塗苦，司命血中君攝生，太一胎中君營神，開陰太漠，長保陽源，素明童子肺中神，正我三魂，列籙玉清，羽書紫玄，月帝夫人，運翹結賢，奉符六合，混會億千，累為仙王，上宴九天。
　　玉清太素元景王祝曰：
　　九宮一合，化形帝晨，上昇紫房，命真召仙，會濟魂魄，領括百神，七玄康樂，拔苦破根，死焰滅炁，福祿充軒，兆登太霄，駕景控雲，日中五帝，挾日精輪，鬱將日帝名逸阜，飈景同遷。
　　畢，乃口微祝曰：
　　天上內音，會命初，幽中和。地上外音，混生宗，理仙樞。
　　太洞皇一之魂上歸消魔玉符
　　訣曰：當黃書青繒，珮之，存呼皇一內諱名字，鎮我右耳之下，使我萬炁通暢，玉清開生，死炁鎮塞，九孔受靈。乃叩齒十二通，咽液十二過。
　　上清大洞真經卷之四
　　茅山上清三十八代宗師蔣宗瑛校勘
　　太初九素金華景元君道經第二十二
　　紫素左元君章
　　謹請紫素左元君翳鬱無刅，字安來上，常守兆頭面之境，使萬邪不侵，千精盡滅，紫炁充於泥丸，太素鎮於鼻孔，景雲披於口齒，玉林聚於髮膚，散七世之積尸，解七祖之罪仇，上生天帝堂，反真更受胎。
　　真思紫素左元君翳鬱無刅真炁，景雲之色，罩於頂上，乃默呪曰：
　　翳鬱生真，炁真生空，靈光昱昱，紫素融融，上致流津，下布我宮，身生水火，體變玉光，飛仙羽蓋，升入神公，受書玉京，成我仙宗。
　　次思景雲之炁從兆泥丸中入，兆乃口吸神雲，咽津三過，結作一神，狀如帝王，下入絳官，穿尾閭穴，上入泥丸，下布玄達之戶，存神吐萬道景霞之雲，罩於頭面之境，順時吐息。
　　誦玉經。
　　大洞玉經曰：
　　太初天名九素炁，炁出華景宮名中，法坦斗中太一名舞仙旗，逡巡五老翁，夫人名啟朱斗中夫人名，執籍歸紫房，元父左回明元父字，混會太微童。
　　高上左晨玉清王祝曰：
　　慶元吉津，流汨西田，大帝携手，命召高仙，披散積穢，斷絕死根，上一天帝，號玄凝天上一赤子名，曜明六合，靜寂泥丸，是為伯無上神名，使兆保長安，列圖玉皇，併襟帝晨，五府生華，六液龍源，淵清太素，鬱藹金津，萬仙來朝，五嶽啟陳，玄□沉散，天福奏烟，彫梁青帝名守命戶，長來護死門，上生玉房，受位金仙，天之玉堂，常接帝賢，九天之中，宴盻劫年。
　　畢，乃口微祝曰：
　　天上內音，冥沖次，信明都。地上外音，延命玉，駕本根。
　　大洞紫素左元君消魔玉符
　　訣曰：當黃書青繒，佩之，存呼左元君內諱名字，鎮我頭面之境，使兆五藏生真，玉華玄映，保固三炁，神歡靈暢。乃叩齒九通，咽液九過。
　　上清大洞真經卷之四
　　茅山上清三十八代宗師蔣宗瑛校勘
　　九皇上真司命道君道經第二十三
　　黃素中元君章
　　謹請黃素中元君圓華黃刅，字太張上，常守兆胸腹之境，使鬼魔伏制，三尸滅形，黃雲散於肢體，金液充於太倉，晨景之暉上華，太真之炁運光，俾七祖父母，釋罪而受胎，更生於南宮。
　　真思黃素中元君圓華黃刅真炁，晨景之色，罩於頂上，乃默呪曰：
　　九天上景，化生華暉，晃矇太空，曜真紫微，上致中皇，百神降迴，散根離苦，八難豁開，七祖同昇，福慶巍巍，使我神仙，八景齊飛。
　　次思景暉之炁從兆泥丸中入，兆乃口吸神雲，咽津二過，結作二神，狀如神將，身披金甲，下布庚辛之位，化為兩輪黃光，神在光內順時吐息。
　　誦玉經。
　　大洞玉經曰：
　　九皇斗真上真炁，四司四司命太仙宮，飛霞天上山名散天日，麗煥六合房，上真朝玉清，乘景晨暉中，五神號發紐司命名，捧籍啟虛皇，逸籙登紫清，金符刻羽宮。
　　高上神霄玉清王祝曰：
　　大帝精魂，陽堂八靈，披散四炁，混合眾生，帝一九真尊名承圖，三元會明，九真安安，七神寧寧，超越滯節，過度鬼兵，上昇帝晨，盼樂玉庭，玄母定籙，五符開清，胞根滅種，血穢殄平，七祖父母，超詣三清，無英明夫無英別名，掌我仙經，廣神天記帝名安炁，綠迴九關魂名絕冥，閉藏死關，太一混生，長寢羽臺上，固神五老室，受籙上清闕，保德七元日，上上登玉霄，下下合帝一。
　　畢，乃口微祝曰：
　　天上內音，掌堂逮，元眇靈。地上外音，大劫迴，末始交。
　　大洞黃素中元君消魔玉符
　　訣曰：當朱書青繒，佩之，存呼中元君內諱名字，鎮我胸腹之境，使死炁絕滅，五內生真，七祖騰飛，更受胎仙，神安炁朗，超登帝晨。乃叩齒三通，咽液三過。
　　上清大洞真經卷之四
　　茅山上清三十八代宗師蔣宗瑛校勘
　　太皇上真玉華三元君道經第二十四
　　白素右元君章
　　謹請白素右元君啟明蕭刅，字金門上，常守兆下關之境，從小腹至腳底，使三積之宿穢無滯，地戶之土鬼沉滅，明玉之液，上淘於極陰之宮，素金之炁，逆衝於兩腕之內，髀受九靈之潤，腳生重玄之雲，累祖解於冥罪，七世散於旤根，更生南宮，上宴帝軒。
　　真思白素右元君啟明蕭刅真炁，月光玄雲之色，罩於頂上，乃默呪曰：
　　白素啟明，九天同生，高虛素轡，浮景玉清，回真曲仙，流灑八溟，通幽達微，朗耀華精，使我內徹，五孔開明，神公來遊，我道克成。
　　次思月華之炁從兆泥丸中入，兆乃口吸神雲，咽津六過，結作六神，狀如力士，下入絳官，穿小腹二欲孔，兩膀胱，下布下關之境，至兩腳心出去，身五丈，乘玄雲，順時吐息。
　　誦玉經。
　　大洞玉經曰：
　　天皇上真炁，三元乘神回，法坦興朱霄，帝昌泥丸神名啟玉扉，拔尸命門內，解結桃康階，斂神保五籍，越轉入太微，三五混一，六液精合平，公子無英奉符，司命心神保生，紫房洞耀，泥丸安寧，百關備仙，五華飛冥，雲飈流逸，八景浮清，併羽大帝，携帶寒庭月中，沉殃天津，絕滅胞莖，七世累玄，解結南庭朱陵。
　　太微玉清帝君祝曰：
　　魂生九炁，炁變成神，五老纏會，太一化仙，二十四真，徊形帝先，九曲下戶，鎮生白雲，黃庭六府，含養命根，胎結胞樹，種栽死山，一得拘制，受斷滅源，符籍清明，金映玉軒，長為德伯，世得道恩，昇登日月，遂友帝先。
　　畢，乃口微祝曰：
　　天上內音，保解乘，結六庭。地上外音，生雙門，入仙胎。
　　大洞白素右元君消魔玉符
　　訣曰：當青書黃繒，佩之，存呼右元君內諱名字，鎮我下關之境，使三真固魂，九靈制魄，萬神總歸，安鎮室宅，七祖解散，名言仙籍。乃叩齒三通，咽液三過。
　　上清大洞真經卷之四竟
　　上清大洞真經卷之五
　　茅山上清三十八代宗師蔣宗瑛校勘
　　太一上元禁君道經第二十五
　　日中司命章
　　謹請日中司命接生君，字道靈，常守兆左手通真之戶死炁之門，使四大正明，玉華保真，魔炁滅絕，生神固靈，七祖解脫，魂魄更生。
　　真思日中司命接生君真炁，三華之色，罩於頂上，乃默呪曰：
　　四大乘天，天元來歸，三華吐曜，司命景飛，為我招仙，七祖散閑，上登太虛，日月同暉。
　　次思三華之炁從兆泥丸中入，兆乃口吸神雲，咽津三過，結作一神，狀如太陽星，手執太陽，下入絳官，入左膀胱，入玉莖中，入尾閭穴，上入第一椎，穿泥丸，
　　（入 ）□左目，頰腮內，入肩，入臂髓內，過入左手通真之戶，順時吐息。
　　誦玉經。
　　大洞玉經曰：
　　太一上元，五神安城，七轉洞經三徊真符，攝鬼命靈，五嶽真人，奉符執經，除落死籍，刻金金閣書生，大帝有教，營衛紫房，九真備守，五老保關，三官司命，促對帝言，七世絕災，玄葉無□，種福空同，散結旤根。
　　高上消魔玉清王祝曰：
　　太一務猷，傳召北司，玄一老子，握節往來，元素無英把符，白元洞陽守雌，煥然晨光明，披霞昇帝墉，列坐震靈席，混合五日房，白炁胞神育上生，青君胎神案延昌，左携精上門結神，右抱合和嬰節神，我生日月華，友賓赤炁王日神，八景照泥丸，朗然洞房眉間入三寸中，嬰兒為赤子上一赤子，混離血神生玉容，五道秀金華，位為上清公仙位，七祖斷玄滯，身得乘神風，徘徊三清上，和樂反嬰童。
　　畢，乃口微祝曰：
　　天上內音，丹明昌，左帝根。地上外音，無常子，得大明，將軍梁。
　　大洞日中司命接生君消魔玉符
　　訣曰：當朱書青繒，佩之，存呼司命內諱名字，鎮我左手之戶。乃叩齒三通，咽液三過。
　　上清大洞真經卷之五
　　茅山上清三十八代宗師蔣宗瑛校勘
　　元靈黃房真晨君道經第二十六
　　月中桃君章
　　謹請月中桃君名方盈，字運梁，常守兆右手通真之戶死炁之門，使兆四運通明，三神固精，保鎮萬炁，與神長寧。
　　真思月中桃君方盈真炁，月暉之色，罩於頂上，乃默呪曰：
　　元靈演房丙，月君號方盈，左宴朱嶺臺，右携仙皇庭，寢景三秀房，結我始生神，同飛入玄玄，七祖反華嬰。
　　次思月暉之炁從兆泥丸中入，兆乃口吸神雲，咽津三過，結作一神，狀如太陰星，手執太陰，下布絳官，入右膀胱，入玉莖中，入尾閭穴，上入第一椎，穿泥丸，入右目，頰腮內，入肩，入臂髓內，過入右手通真之戶，順時吐息。
　　誦玉經。
　　大洞玉經曰：
　　元靈黃房乳中內，中有黃寧童命門神，左有堅玉君骨神，右有帝昌皇腦骨神，浮清翳晨炁，蔚蔚虛靈容，青肝明輪子肝神，開朗徹八牎，太一疇丘蘭斗中文女，奉符入玉宮，拔我七世罪，迴元期五通，混合帝一室，五老變孩蒙。
　　太上晨景玉清王祝曰：
　　九元鎮真，五老纏綿，日月中王，與兆為親，太混三五，離落魄魂，百節金映，玉液回神，五府生華，白炁運烟，充溢三清，紫房寶律，上開仙戶，下塞死門，令我羽籍，玉帝之前，七祖父母，反生南軒，虎服攝魔，龍旌命神，太一錦旄，招束三官，除滅死籍，刊名玉真天帝號，保生太上，日月同年。
　　畢，乃口微祝曰：
　　天上內音，變世炁，三道遷。地上外音，理命非，幸連劫。
　　太洞月中桃君方盈消魔玉符
　　訣曰：當朱書青繒，佩之，存呼桃君內諱名字，鎮我右手通真之戶。乃叩齒三通，咽液三過。
　　上清大洞真經卷之五
　　茅山上清三十八代宗師蔣宗瑛校勘
　　太極主四真人元君道經第二十七
　　左目童子章
　　謹請左目童子，名飛靈，字陽光，常守兆左目死炁之門，使兆陽生於內，清潔於外，二炁交通，四朗八會，徹見無方，萬神自泰。
　　真思左目童子飛靈真炁，日華之色，罩於頂上，乃默呪曰：
　　四極太靈，元君精瑛，日華充溢，童明流光，二景相照，通我明梁，三丹啟真，我道開張，翠羽羅裙，飛上玉京。
　　次思日之華光從兆泥丸中入，兆乃口吸神雲，咽津三過，結作一神，狀如太陽星，手執日光，下布絳官，穿玉莖中，入尾閭穴，入脊髓，上入第一椎，穿泥丸，入左瞳人內，搖睛七過，不得動右睛，順時吐息。
　　誦玉經。
　　大洞玉經曰：
　　太極主四真，凌羽逸上清，七轉召司命，太一揚威明，司錄促詣位，三舉登震靈方丈符，魔王來受事，仙官束鬼精，日中青帝母，號曰芬艷嬰，太張黃素上五符，安來紫素上玉名，混化六合內，洞房列火兵，去兆死籍，名遷玉門東華，帝一保身，五老衛神，上登太明天國，金輪霄玄。
　　太上高晨玉清王祝曰：
　　我乘混合炁，纏固九真丘，養光脾神太昌子，駢羅凝羽珠，九尊眾帝生九帝子，洞景徊須臾，七祖結解散，穢積忽己除，世世生福昌，玄玄獲仙書，身昇太霞宮，控龍宴玉虛，上朝上清皇，寢興幸正扶斗中內妃。
　　畢，乃口微祝曰：
　　天上內音，登來張，乘法謨。地上外音，靈壽臺，宜生人。
　　大洞左目童子飛靈消魔玉符
　　訣曰：當朱書黃繒，佩之，存呼童子內諱名字，鎮我左目之瞳。乃叩齒七通，咽液七過。
　　上清大洞真經卷之五
　　茅山上清三十八代宗師蔣宗瑛校勘
　　四斗中真七晨散華君道經第二十八
　　右目童子章
　　謹請右目童子，名晨嬰，字陰精，常守兆右目死炁之門，使陰映內朗，陽觀外明，三晨同煥，徹見玉清。
　　真思右目童子晨嬰真炁，月華之色，罩於頂上，乃默呪曰：
　　七晨飛華，華散三光，混合成真，上招月魂，為我降靈，啟我仙門，七祖同飛，上朝帝君。
　　次思月之華光從兆泥丸中入，兆乃口吸神雲，咽津三過，結作一神，狀如太陰星，手執月光，下布絳官，穿玉莖中，入尾閭穴，入脊髓，上入第一椎，穿泥丸，過入右瞳人內，搖睛七過，不得動左睛，順時吐息。
　　誦玉經。
　　大洞玉經曰：
　　斗中四斗四真人，散華玉清臺，帝卿仲玄生天帝之佐，一徊眾真來，香風扇三寶，五藏映青夷宮名，天帝奏仙，拔擢七玄，種死成樹，沉絕胞根，太一揮風，號曰寄頻太一字，斷絕血穢，斬伐注烟，白帝西華白帝字，為我北神。
　　高上神霄玉清王祝曰：
　　三素牢張上，老君神生道三素字，固我魄逸遊，保兆六合腦，憂苦沒曲門，死炁閉地下，身與帝一君，併襟樂六府，鑑心丹玄房，熙炁泥丸野，體耀金暉，羽籙召真，白炁重鬱，百神光鮮，長與日月，符籍纏綿，世保道德，永為天仙，寂寂內注，遂升帝晨。
　　畢，乃口微祝曰：
　　天上內音，鮮曲玄，鏡重車。地上外音，長濟樂，脫憂苦。
　　大洞右目童子晨嬰消魔玉符
　　訣曰：當青書黃繒，佩之，存呼童子內諱名字，鎮我右目之瞳。乃叩齒三通，次咽液三過。
　　上清大洞真經卷之五
　　茅山上清三十八代宗師蔣宗瑛校勘
　　晨中皇景元君道經第二十九
　　肺部童子章
　　謹請肺部童子名素明。字無映，常守兆肺部之下，五關死炁之門，使玄暉充徹，華蓋上精，神室有光，五關太明，萬魔不入，百神受靈。
　　真思肺部童子素明真炁，五關輝光，罩於頂上，乃默呪曰：
　　童子素明，黃雲九纏，滄臺飛輪，三神協真，號曰玄上景，列位高王賓，總攝命百神，携我入紫烟。
　　次思暉光從兆泥丸中入，兆乃口吸神雲，咽津五過，結作五神，狀如孩童，下布五藏，上充華蓋，入鼻凹，五色神雲分入兩目，左三右二，搖睛九過，順時吐息。
　　誦玉經。
　　大洞玉經曰：
　　晨中黃景炁，三秀山名登霄庭，滄臺飛羽輪，迎延符名道已成，司命奉帝書，號為玄度卿司命字，保生太霞宮，列賓館上清，命門合精延，守我身黃寧，左携元素君，右攝朱鬱靈。
　　高上消魔玉清王祝曰：
　　二老在左右方，帝魂不可不分，三九變其上下，太一立其中根，五神奉我生籍，司命塞我死門，九宮合而為一，六合總而內真，世獲仙書，福慶纏綿，五老對席，日月為親，太一來迎，上昇帝晨，七祖滯血，皆為拔根，反胎南宮，受生帝軒，兆宴玉堂，同襟帝輪，世世列圖，羽服揚旛，子子保昌，慶及後玄，長為仙伯，役使萬神。
　　畢，乃口微祝曰：
　　天上內音，總命本，登龍津。地上外音，玄劫會，萬履阿。
　　大洞肺中童子素明消魔玉符
　　訣曰：當朱書黃繒，佩之，存呼童子內諱名字，鎮我肺部之戶，神安室府，魔炁滅喪。乃叩齒三通，次咽液三過。
　　上清大洞真經卷之五
　　茅山上清三十八代宗師蔣宗瑛校勘
　　金闕後聖太平李真天帝上景君道經第三十
　　胎中白炁君章
　　謹請胎中一元白炁君務玄子，字育上生；太一精魂玄歸子，字盛昌，共守兆五藏之上，結喉本戶死炁之門，使三華之炁，入帝一之府，九明之津，生六胎之下，九玄散旤，七祖解結，身登玉堂，位列太一。
　　真思胎中一元白炁君務玄子、太一精魂玄歸子真炁，三華之色，罩於頂上乃默呪曰：
　　金闕煥玉清，白炁映丹霞，明光鬱金靈，五色吐三華，流津宴寢堂，結我始生芽，五符召百神，威章徵萬魔，保此億劫仙，道明無凶邪。
　　次思三華之炁從兆泥丸中入，兆乃口吸神雲，咽津三過，結作三神，白炁君白衮冕，二神侍立，下布結喉之本戶，順時吐息。
　　誦玉經。
　　大洞玉經曰：
　　金闕上景炁，十方輝紫烟，三命太一帝，五召太平神外神，七轉招嶽真，玉符告三官，拔籍三靈下三官府，受生高上晨，太帝八靈王陽堂玉字，一化回慶玄，桃君守六合，勒精帝卿字衛泥丸，震靈符名攝魔，三舉符名登壇，所召促到，混離對陳，無令上帝，告察凶奸。
　　太上消魔玉清王祝曰：
　　天生八炁，迴合帝鄉，五神奉符，司命扶將，拔斷死籍，盪穢幽冥，七世解結，延福玉庭，血積沉沒，三素黃紫白煥清，兆昇天堂，與帝合靈，世得仙契，所感必成，種年日中，植命月庭，反胎童蒙，目為孩嬰，生與天同，壽與日并。
　　畢，乃口微祝曰
　　天上內音，暉延勒，得日賢。
　　地上外音，籍會元，帝符子。
　　大洞胎中一元白炁君消魔玉符
　　訣曰：當朱書黃繒，佩之，存呼白炁君內諱名字，鎮我五藏之上，七祖解釋，消結滅罪。乃叩齒二通，次咽液二過。
　　上清大洞真經卷之五
　　茅山上清三十八代宗師蔣宗瑛校勘
　　太虛後聖元景彭室真君道經第三十一
　　結中青炁君章
　　謹請結中青炁君案延昌，字合和嬰；元君精魂保谷童，字明夫，共守兆五藏之下，大胃上口死炁之門，使金液流布，玉華映魂，神飴溢於窮腸，帝炁充於九關，釋七祖於玄幽，更受胎於南仙，上葉解結，下胞脫根。
　　真思結中青炁君案延昌、元君精魂保谷童真炁，玉華之色，罩於頂上，乃默呪曰：
　　離合九靈，二真幽密，太虛重天，上携太一，雌雄混合，同仙妙室，上變九仙，下解胞結，七祖慶忻，五苦解脫，使我飛騰，靈化本質。
　　次思玉華從兆泥丸中入，兆乃口吸神雲，咽津三過，結作三神，一神青衣，二神侍立，下布五藏之下，大胃上口，順時吐息。
　　誦玉經。
　　大洞玉經曰：
　　太虛空無景山名，霞中有彭室帝君室，九雲合重扉，帝君靜幽密，八真下關神合景君，上携女太乙斗中妃，雌雄混玉房，九變還得七，分形散六合，泥丸易分別，脾神養光，肺神梁南，書我五符，刊玉刻金，生華日茂，死炁月沉，拔尸於胃，受真於心，旤害冥散，七祖樂欽。
　　高上神霄玉清王祝曰：
　　種福九天外，拔尸地門下，七玄解滯積，斷樹除憂苦，反胎朱火宮，更生九玄戶，真炁日日臻，旤害日日除，兆昇三清堂，乘飈上景庭，命與月母俱，年隨日帝生，累世保仙籍，回老更童嬰，福昇六合內，受圖永長生。
　　畢，乃口微祝曰：
　　天上內音，乘元輪，入幽宗。地上外音，禍車滅，養無景。
　　大洞結中青炁君消魔玉符
　　訣曰：當朱書赤繒，佩之，存呼青炁君內諱名字，鎮我五藏之下，使玉華映魂，七祖受生南仙。乃叩齒三通，次咽液二過。
　　上清大洞真經卷之五
　　茅山上清三十八代宗師蔣宗瑛校勘
　　太玄都九炁丈人主仙君道經第三＋二
　　節中黑炁君章
　　謹請節中黑炁君斌來生，字精上門；帝真精魂幽臺生，字觀上生，共守兆九腸之口，伏梁之下戶死炁之門，使太玄之炁布散腸內，太一之神徊行百節，令兆體有金光，面有玉澤，七祖父母，得解冥罪，累葉之先，世世解結，上生帝房，入保飈室。
　　真思節中黑炁君斌來生、帝真精魂幽臺生真炁，玉光之色，罩於頂上，乃默呪曰：
　　太玄何寥寥，黑炁生上靈，帝真洞明景，九炁合神廬，變化咄嗟頃，倏忽肇明初，萬真鍊我仙，百關自靖居，七玄斷胞樹，九曾登福墟，上招景中子，與我登雲輿。
　　次思玉光從兆泥丸中入，兆乃口吸神雲，咽津二過，結作二神，黑衮冕，下布九腸之口，伏梁之下戶，順時吐息。
　　誦玉經。
　　大洞玉經曰：
　　太玄九炁上，烟迴太暉間，神光秀空峰山名，五道煥三天，駕景登絕霄，乘風蕩滯神，中一曰運珠心神，理心入清閑，混合三五宮，累變億萬千，伐絕胞樹生，四斷血尸根，七祖散積結，反華黑幽玄。
　　高上神霄玉清王祝曰：
　　帝魂照無阿帝魂名，常鎮兆生門，伏尸滅落，保魄寧魂，玄母回光陰神，奉帝玉仙，右命太一，乃及兆身，北宴上清，列為玉賓，命生日華，年合月烟，長躋金房，晨景為鄰，除憂伏胃門，拔苦三途中，福積丹玄玉女赤子內，慶充泥丸房，百神混帝一，大慶流回風，反兆朽艾形，改貌為嬰童，世世入仙臺，玄玄登羽宮，大劫雖屢傾，與日方增崇。
　　畢，乃口微祝曰：
　　天上內音，無阿累，奉神沖。地上外音，見玉賓，拔戀塗。
　　大洞節中黑炁君消魔玉符
　　訣曰：當黑書青繒，佩之，存呼黑炁君內諱名字，鎮我九腸之口，使太上之炁充散九府，太一真神迴行關戶，玉光生體，保生玄母，七玄受慶，反形幽腐。乃叩齒五通，次咽液五過。
　　上清大洞真經卷之五
　　茅山上清三十八代宗師蔣宗瑛校勘
　　洞清八景九玄老君道經第三十三
　　胞中黃炁君章
　　謹請胞中黃炁君祖明車，字神無極；天帝精魂理維藏，字法運珠，共守兆小腹之內，二孔之本戶死炁之門，使日月之根生於二戶之下，五帝之炁充於極陰之宮，精華盈滿，玉液填溢，七世之父母反胎，宿對之殃魂解結，上生南宮，神仙受炁。
　　真思胎中黃炁君祖明車、天帝精魂理維藏真炁，黃雲之色，罩於頂上，乃默呪曰：
　　上清曜玄臺，八景乘天紀，黃炁協神真，精魂對帝子，太一度命籍，五符固不死，携仙帶晨暉，徊風反形始，拔苦出七祖，同歡九玄裹。
　　次思黃雲從兆泥丸中入，兆乃口吸神雲，咽津二過，結作二神，黃衮冕，下布小腹之內二孔之本，順時吐息。
　　誦玉經。
　　大洞玉經曰：
　　上清絕霞外，八皇八老君運九天九宮，幽寥生重冥空字帝子上歸字，携此景中人向制，晨登大老寢大老寢室，夕宴金華山名便，羽節命太一，錦旗招萬神，堅我六府胎，伐滅胞樹根，解結生七祖，散旤寧九玄，赤帝丹靈峙日帝，扶兆入玉門，月母靈素蘭，守閉死炁門。
　　太上清魔玉清王祝曰：
　　白雲合神景，乘素會太微，上朝帝一室，解帶皇一階太一之上，啟明白素君金門臍中，三陽真男召上歸魄女，昇我身內神，覆蓋太明威，太寶九華，光映兆形，招雲混真，散香要靈，月中反胎，日中受生，年停曜景，命遂無傾，身為仙王，保此玉清，世受真書、玄華玉庭。
　　畢，乃口微祝曰：
　　天上內音，映遂劫，度連絕。地上外音，濟寒熱，得全炁。
　　大洞胞中黃炁君消魔玉符
　　訣曰：當黃書白繒，佩之，存呼黃炁君內諱名字，鎮我小腹之內，二孔之本，七玄之祖，上升帝室。乃叩齒三通，咽液三過。
　　上清大洞真經卷之五
　　茅山上清三十八代宗師蔣宗瑛校勘
　　東華方諸宮高晨師玉保王青童君道經第三十四
　　血中赤炁君章
　　謹請血中赤炁君混離子，字叔寶堅；司命精魂發紐子，字慶玄，共守兆百關之穴，絕節之下死炁之門，使五帝之液盈於六府，九靈之潤充於血肉，絕節不空，地門填塞，七祖結散，更生南極，兆得玉仙，合道保德。
　　真思血中赤炁君混離子、司命精魂發紐子真炁，赤雲之色，罩於頂上，乃默呪曰：
　　晨景煥東霞，丹景映高清，二真協神宗，落落七華生，五老飛帝席，太一保童嬰，錦雲曜幽夜，朗朗開重冥，七祖勒符籍，南極受胎靈，高晨盻雲輿，運我昇飛軿，拔解億世基，同歡萬劫程。
　　次思赤雲從兆泥丸中入，兆乃口吸神雲，咽津七過，結作七神，下入絳宮。六神狀如力士，分左右各三，下布兩腳絕骨之戶；一神狀如赤帝，下入尾閭穴，上穿泥丸，充入髮際之戶，順時吐息。
　　誦玉經。
　　大洞玉經曰：
　　東華青宮發始暉，高晨青童君映上清，煥洞圓珠蔚日名，朗朗紫曜明，七神回帝席，五老飛玉軿，太一景中立，司命攝萬精，汎然雲波間，寂盻泥丸城，七轉召三官，北君冥官啟首靈，五嶽應炁到，拔死書長生，三舉震丈符，玄解大魔精，七祖散血結，玄華保黃寧。
　　高上消魔玉清王祝曰
　　五道混回，七門白帝門始分，南和赤帝建節，白帝彰安，靈標肺神理魄，會昌護神，奉符登霄，寢息玉軒，定錄瓊禮，世為天仙，三塗塞絕，除伐胞根，死炁沉零，禍輪無連，福臻重枝，慶會華玄，名書玉堂內，世為道德門。
　　畢，乃口微祝曰：
　　天上內音，觀軒寢，明賓鬱。地上外音，三生連，虛無中。
　　大洞血中赤炁君消魔玉符
　　訣曰：當朱書黃繒，佩之，存呼赤炁君內諱名字，鎮我百關之穴，使靈液盈充，玉澤流溢，死炁斷絕，神固孔節，七祖各散，宿根咸滅。乃叩齒三通，次咽液三過。
　　上清大洞真經卷之六
　　茅山上清三十八代宗師蔣宗瑛校勘
　　扶桑大帝九老仙皇君道經第三十五
　　上玄元父章
　　謹請上玄元父高同生，字左回明；下玄玄母叔火王，字右回光；帝皇太一重冥空，字幽寥無；九帝尊神日明真，字眾帝生；太帝精魂陽堂玉，字八靈；天帝九關魂綠徊道，字絕冥；天紀帝魂照無阿，字廣神。七神常守兆本命之根胞胎大結，常令胞囊玉明，胎結開清，七祖反胎，兆命長生，三天同符，上與日并。祐我死炁三十九門，太一尊神備守致真，口銜日光，手執月明，照兆死戶，使兆長生，我體自在，常誦洞經金音，令仰充上入太無庭，解結散禍積，披脫七祖靈，反胎會南宮，仙都有玉名，三塗滅罪根，輪轉登上清。
　　真思混合蓮華七色神雲，罩於頂上，乃默呪曰：
　　元父玄母，七真齊炁，神公太帝，九老併位，為我固生，拔度十界，日月同符，九帝合契，坐命天魔，萬靈來拜，浮景三舉上，震文保億世。
　　次思七色蓮華之炁從兆泥丸中入，兆乃口吸神雲，咽津七過，每念一名則咽一過。先念元父，次玄母，次帝皇，次九帝尊，次大帝精魂，次天帝九關魂，次天紀帝魂，結作七神，布心下臍上。上玄元父衮冕，騎獅子，六人衣冠侍立，順時吐息。
　　誦玉經。
　　大洞玉經曰：
　　太帝九老京山名，校仙登扶桑，七轉召天帝，司命乘神綱，五嶽啟靈戶，傳聲大魔王，河海皆受事，立爾應會方臺名，保符泥丸內，守神曰桃康，徊明陽神易死籍，記仙陰神叔火王，拔絕三塗疾，去禍生上英精液君，七玄登朱室，兆身會玉堂，上友方盈子君子神，下携理維藏精魂，左攝明車君黃炁君，右輔歸盛昌太一別字，混一玉京炁，化兆反嬰童。
　　高上消魔玉清王祝曰：
　　太玄聚暉，映冠扶晨，大帝變景，須臾混分，入兆五府，堅我玉根，雙軿太一，合羽揚輪，與兆上昇，回轉金門，年同日德，體得金仙，世世昌盛，真符流連，玄玄累葉，名書靈軒，羽籍紫庭，飛香奏烟，福連百枝，慶流溢門。
　　畢，乃口微祝曰：
　　天上內音，盈劫連，邕玉昇。地上外音，車離苦，去百毒。
　　大洞上玄元父消魔玉符
　　訣曰：當青書白繒，佩之，存呼元父內諱名字，鎮我本命之根。乃叩齒七通，咽液七過。
　　上清大洞真經卷之六
　　茅山上清三十八代宗師蔣宗瑛校勘
　　小有玉真萬華先生主圖玉君道經第三十六
　　三素老君章
　　謹請三素老君牢張上，字神生道；正一左仙仲成子，字西華；正一右仙曲文子，字靈和，常守兆鼻下人中死炁之門，使兆人中真一撫閑於紫房，靈炁金光散曜於子戶，三晨併位於綠室，七玄超生於玉堂，七祖受福，上昇南宮。
　　真思三素老君牢張上、正一左仙仲成子、正一右仙曲文子真炁，混九玄白黃三色之雲，罩於頂上，乃默呪曰：
　　玉真生帝景，萬華乘雲發，三老輔二仙，共鎮死戶窟，神映七華生，朽骨蒙更蛻，超逸三界庭，五苦咸解脫，得入九天表，上朝高朱日。
　　次思三色之炁從兆泥丸中入，兆乃口吸神雲，咽津五過，結作五神，三老君青黃白三色衣，及二星官，共五神，下布絳官，穿尾閭穴，穿脊骨，上入泥丸，下布鼻下人中之戶，順時吐息。
　　誦玉經。
　　大洞玉經曰：
　　玉真萬華宮宮名，高仙藏帝經，主圖九天表，洞觀無中生，七轉召萬神，五嶽一來庭，三官招眾魔，司錄校所呈，拔籍重泉曲，記仙書上清，七世解牢結，穢血悉沉零，反胎朱火室，更受洞中生，伯史丹田神衛神軀，令我保黃寧。
　　高上神霄玉清王祝曰：
　　命門合精，六混七分，太一把籍，司命理神，帝一固形，無英守魂，大回紫房，奉符帝君，胞樹伐絕，斷滅血根，七玄更起，沉景生烟，兆得上昇，化合 帝晨，身映日月，命與天連，重華累暉，咸會上尊，世書靈羽籙名，紫籙內宣，乘景三素，北宴高元，號曰仙王，上清真人。
　　畢，乃口微祝曰：
　　天上內音，合帝伯，方超凝。地上外音，理生來，福田延。
　　大洞三素老君消魔玉符
　　訣曰：當黃書白繒佩之，存呼老君內諱名字，鎮我鼻下人中，備衛我身，身得長存，我形昇飛，七祖皆仙，上登南官，奉謁帝晨。乃叩齒三通，咽液三過。
　　上清大洞真經卷之六
　　茅山上清三十八代宗師蔣宗瑛校勘
　　玄洲二十九真伯上帝司禁君道經第三十七
　　五帝章
　　謹請北方黑帝保成昌，字北伐，守兆兩膀胱之中；西方白帝彰安幸，字西華，守兆陰囊之中；南方赤帝長來覺，字南和，守兆口舌之內；東方青帝彫梁際，字青平，守兆五藏之外；中央黃帝含光露，字中細，守兆脾胃之中；玄一老子林虛夫，字靈時道，守兆陰莖之端。一老五帝，備衛本命，守兆身形，使七祖解考，福祚九玄，宿罪解結，散除胞根，即使胎精血光，化為金液玉泉，上生南宮，以為帝賓，我入八景，回駕瓊輪，仰升九天，白日飛仙。
　　真思五色神雲，罩於頂上，默呪曰：
　　五帝明真，輔仙玄伯，上帝景暉，吐靈敷席，翳翳神曜，徘徊重幕，羽景寶錄，太一命籍，五炁總魂，三精固魄，金仙練容，停年反白，拔出幽根，日月同宅。
　　次思五色之炁從兆泥丸中入，兆乃口吸神雲，咽津分作六過，每一咽結一神。第一咽北帝，黑雲下布左右膀胱之中，出於後心。二咽西帝，白雲下布陰囊之中，出於右肩，神頂戴月光。三咽南帝，赤雲下布口舌之中，出於髮際下一寸。四咽東帝，青雲下布五藏之外，出於左肩，神首戴日光。五咽中帝，黃雲下布脾胃之中，出於臍中。六咽玄一老子，亦黃雲，下降陰莖之中，出於玉龜之外，順時吐息。
　　誦玉經。
　　大洞玉經曰：
　　玄洲絕三津，羽景大無庭，迴霄飛重漠，委化混萬精，五雲五行炁鬱絕空，七霞七星光落圓明，朗朗幽寥子，梵昌心神濟黃寧，五老揮絳華，散香携五靈，金質濯帝川，綠烟藹流瓊，神拔三塗積，仙胎纏兆形。
　　太上玉清真王祝曰：
　　上寶月九真，日曦變玉室，呼吸紫微，大混帝一，八烟藂生，百靈明威，九魂離合，三光同暉，天皇上丹神在元，紫烟霏霏，五神奉圖，始命不虧，變入九宮，被服朱衣，腰佩虎章，流雲繡帔，帷帳瓓玕，五色徘徊，日月照察，挾以東西，神庭內醴，以除渴飢，三五復反，轉藏營璣，周流太一，生均二儀。
　　高上神霄玉清王祝曰
　　太一變六合，五神哺泥丸，七精滅三塗，血尸塞下關，三衿對帝真，拔斫胞樹根，丈人號神宗，同心元素君，天皇入太清，五老捧符文，世世登羽宮，重華日中軒，元王始明精，固我本命門，保弼下元卿運綠炁，歸上谷下玄弼卿字，玄景映形神，朝躋太上輪，日月併玉衿，年隨二景分，丹書玉堂內，位為天上君上清仙，左携羽臺子，右提金顏仙。
　　畢，乃口微祝曰：
　　天上內音，開神華，太紀元。地上外音，三毒除，福乘回。
　　大洞五帝消魔玉符
　　訣曰：當黃書白繒，佩之，存呼五帝內諱名字，鎮我全身之戶。乃叩齒五通，咽液五過。
　　上清大洞真經卷之六
　　茅山上清三十八代宗師蔣宗瑛校勘
　　太元晨中君峨眉洞室玉戶太素君道經第三十八
　　帝卿章
　　謹請泥丸上一帝卿肇勒精，字仲玄生；絳宮中一輔卿中光堅，字四化靈；黃庭下一弼卿歸上明，字谷下玄。三神衛兆入帝一之室，保於九天之錄，死戶滅絕，超登帝一。
　　真思泥丸上一帝卿肇勒精、絳官中一輔卿中光堅、黃庭下一弼卿歸上明，三真之炁，混合青白黃三色之雲，罩於頂上，乃默呪曰：
　　三真生太無，玉戶映晨霞，太素洞元虛，丹靈森朱阿，回神九重府，內唱發瓊華，百關納津液，停年秀三柯，我身騰玉清，七祖離幽都，長保不終劫，萬世為仙家。
　　次思，三色雲炁從兆泥丸中入，兆乃口吸神雲，咽津三過，結作三神，下本身三官本命帝室，出自心下一寸，順時吐息。
　　誦玉經。
　　太洞玉經曰：
　　太無太素，洞景幽玄，人生天形，上道泥丸，九宮森羅，丹樓丹田宮五間，嬰兒六炁，盈潤清淵，太一凝血，司命鎮魂，桃康備魄，養光命門，公子携精，洞陽迴神，九真保骨，太素理真，百節萬液，千門開關，上憩日月，五帝九晨，淡寂五藏，華生玉根，胃宮朱腸，生血通源，三命長生，營護太全，兆得神名，昇為仙君。
　　高上太素玉清王祝曰
　　帝一混九玄，太素五華精，寶羽宴玉堂，八風扇太明，高上乘元景，凌梵履昌靈，七化紫戶下，九混五帝清，體生六色曜，金映流神形，感濯元炁內，金書玉皇庭。
　　太上晨景玉清王祝曰：
　　靈雲始分，白炁鬱素，混會九玄，三五流化，帝一解形，超登霄路，太一呼吸，五華堅固，司命主日中，白元司日暮，日中靜心，心玄眇悟，夕隱泥丸，百神宣布，二宮可以長生，心腦可以長度。
　　畢，乃口微祝曰：
　　天上內音，凌昌玉，百塗君。地上外音，得合契，登神鄉。
　　大洞三一帝卿消魔玉符
　　訣曰：當朱書黃繒佩之，存呼三卿內諱名字，鎮我本命，衛我帝室，固錄九天，死戶絕滅。乃叩齒三通，咽液三過。
　　上清大洞真經卷之六
　　茅山上清三十八代宗師蔣宗瑛校勘
　　九靈真仙母青金丹皇君道經第三十九
　　帝一尊君章
　　謹請大洞帝一太素尊靈，父寧母精，二合雙成，百真大混，一徊始生，身結入烟，變胎元嬰，日月寶光，洞我軀形，太一在上，與帝合并，泥丸保玉，五藏華明，長合日月，手執洞經，位為仙公，晨昇上清，三十九章，金符羽庭。
　　真思大洞帝一尊君父寧在真炁，五色紫雲之炁，罩於頂上，乃默呢曰：
　　九靈通妙化，金仙混扶桑，帝一變日神，合靈西丹皇，上為胎仙母，下號理神宗，曜景絕雲杪，蕭蕭紫微宮，為我執命籍，保真三素房，妙景空中降，鍊我反嬰蒙，七祖絕苦源，超逸九福堂。
　　次思五色紫雲從兆泥丸中入，兆乃口吸神雲，咽津十二過，結作一神，身披五彩紫白霞圓光輪，神在光內，下布一形之內，散炁九孔之中，聚在舌尖之上，順時吐息。
　　誦玉經。
　　大洞玉經曰
　　西元崑崙山九靈炁，金丹流雲宮王母宮名，上極旋曜杪，暉景太霞中，動迴九天斗輪，靜沉八流剛水輪底，室有胎仙母 攜衿太帝皇，玄一玄一老子靈時生，三老素牢張，左把兆符籍，右攜理神宗，同登琳龍闕，稽首玉清房，拔棄死滅根，養形三五中，七祖解尸結，受福明朱方。
　　高上神霄玉清王祝曰
　　太上洞明，飛景九天，結精凝炁，化炁變神，司命混合，散形億分，千乘火甲，萬騎揚旛，俱與太一，上造帝先，伯無帝君起非帝佐，仲成曲文丹田神，一合我炁，再合我神，三合我魄，四合我魂，五合我精，六合我身，我身六合，洞靈啟真，八景虛駕，三素浮輪，我與帝一，俱升玉晨，重華累枝，混合天仙，身有道籍，世有生根，金簡羽符，名刊日軒，所願即從，天祿詵詵，所向如心，萬福盈門，常存太上，帝一泥丸，雌雄混化，百靈纏綿，讀經萬遍，雲駕來迎，携宴五帝，日月九君，得為仙公，上清真人。
　　畢，乃口微祝曰：
　　天上內音，極炁壽，受乘明。地上外音，合伯衿，駕變劫。
　　大洞帝一尊君消魔玉符
　　訣曰：當紫書黃繒，佩之，存呼尊君內諱名字，徊風混合，結成道真，把籙符籍，度命長延，千變萬化，昇入九玄，七祖解脫，反胎三天，與帝同休，舉形皆仙。乃叩齒三十九通。咽液三十九過。
　　徊風混合帝一秘訣兆誦詠玉經三十九章，都畢，叩齒三十九通，便閉兩目，存此百神變成白炁，混沌如白雲之狀，從玄虛中來入兆口中，鬱鬱良久。覺白炁從下部出，又從玉莖中出，從兩腳底出，又從兩手心出，冠纏一體，上下手足，，混合一身，與白炁同烟，上下不相見也。良久，白炁忽復變成紫雲鬱鬱，從口中入頭中，并五藏之內，充滿腹內。良久，紫雲又從兩腳底、兩手心、下部玉莖中出，冠纏一體，鬱然上下，與紫雲合形，不相見也。須臾，存見紫雲之炁充滿左右，及一室內。又存見口中出風炁，吹扇紫雲之煙，乃徊轉，更相纏繞，忽結成一真人，男形，如始生小兒，身長四寸，號曰大洞帝一尊君，名父寧在，字合母精延，守兆死關，眾神徊風混化，共成此帝一尊君。其尊君來入兆口中舌下，逕上昇入紫房六合宮中，平坐向外。尊君左手把兆五符，右手把兆五籍。尊君口左邊有日光，徑九分；口右邊有月光，徑一寸。尊君口吐徊風之炁，吹此日月之光，皆鬱鬱變成白色，或成紫色。令光炁下入兆五藏六腑百節，一身之內，洞徹朗然，內外如白日之狀。良久，忽然忘身。事訖，神炁已定，覺身體輕清，精神開爽。乃叩齒三十九通，兩手拭面，再說頌曰：
　　太上教授我，讀誦洞真經，玉音含金商，上充太無庭，解結散幽禍，拔脫七祖靈，返胎會南官，世世有玉名，三塗滅罪根，輪轉昇上清。
　　誦經畢，復爐，祝曰：
　　具位臣某，吉日入靖，修誦《 上清大洞三十九章真經》 已畢，當願仙靈仙官、金童使者、五帝、五嶽神仙真人、三天正神、左右龍虎君、天仙地仙、五靈香官、侍經威神，當令臣召致十方正炁，自然生金液丹碧芝英，九玄玉真交會齋堂之所，同灌臣身，令臣學道得道，求仙得仙，飛行太空，騰景九天，玉童玉女侍衛香烟，關奏臣向來所啟所願，逕達高真玉皇上道萬聖御前。
　　復畢，心拜四方，乃起。