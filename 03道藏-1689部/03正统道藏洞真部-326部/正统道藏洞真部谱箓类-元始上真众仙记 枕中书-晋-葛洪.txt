元始上真衆仙記
　　經名：元始上真衆仙記。撰人不詳，約出於南北期。前半篇為葛洪《枕中書》，復半篇為《真記》，所載仙真名號多見矜陶弘景《真誥》及《真靈位業圖》。一卷。底本出處：《正統道藏》洞真部譜錄類。
　　元始上真眾仙記
　　葛洪枕中書
　　洪歷觀天地之寶藏，上聖之宮第，至上之尊神仙  圖記，猶未知極妙之根。以去月乙丑夜半，靜齋於羅浮山，忽驚風駭起，香馥亂芳，龍嗚虎嘯，躑躅空中。有頃之間，紫雲覆林，忽見一真人，眼瞳正方，項負圓光，天顏絕世，乘白麟之車，建九旄之節，腰帶瓊文鳳繡之錦旍，頭戴六通之冠，年可二十許，侍者執夜光之火，玉羽衛可有千人，自號玄都太真王，問曰：子是葛洪乎？何為而希長存？洪稽首披陳，長跪執禮。神告余曰：子是籍九天之嘉慶，乘運挺英，復千年之後，太清有仙伯之名。今當遠變去世，卜宅西鄉，相携於太華之上，丹宮之中，且還時朝，以龍淵代身，密乎寂往，莫識今真。子窮翫墳典，聰秀逸羣，解滯悟惑，可謂妙才矣。但未知真仙之宮第，上聖之所由耳。吾今行矣，相告計共事，不復為久也。洪因伏叩頭，於是真神即令侍者執筆擘紙，口授妙言。既畢，左手授與洪，云：吾往方丈簡仙官，致復相過，子勗之焉，吾去矣。見駕乘冉冉而高，乃失所在也。
　　《真書》曰：昔二儀未分，瞑涬鴻濛，未有成形，天地日月未具，狀如雞子，混沌玄黃，已有盤古真人，天地之精，自號元始天王，遊乎其中。溟涬經四劫，天形如巨蓋，上無所係，下無所根，天地之外，遼屬無端，玄玄太空，無響無聲，元氣浩浩，如水之形，下無山嶽，上無列星，積氣堅剛，大柔服結，天地浮其中，展轉無方，若無此氣，天地不生，天者如龍，旋迴雲中。復經四劫，二儀始分，相去三萬六千里，崖石出血成水，水生元蟲，元蟲生濱牽，濱牽生剛須，剛須生龍。元始天王在天中心之上，名曰玉京山，山中宮殿，並金玉飾之，常仰吸天氣，俯飲地泉。復經二劫，忽生太元玉女，在石澗積血之中，出而能言，人形具足，天姿絕妙，常遊厚地之間，仰吸天元，號曰太元聖母。元始君下遊見之，乃與通氣結精，招還上宮。當此之時，二氣絪緼，覆載氣息，陰陽調和，無熱無寒，天得一以清，地得一以寧，並不復呼吸，宣氣合會，柑成自然飽滿，大道之興，莫過於此。結積堅固，是以不朽。金玉珠者，天地之精也，服之與天地相畢。元始君經一劫，乃一施太元母，生天皇十三頭，治三萬六千歲，書為扶桑大帝東王公，號曰元陽父；又生九光玄女，號曰太真西王母，是西漢夫人。天皇受號十三頭，後生地皇，地皇十一頭，地皇生人皇九頭，各治三萬六千歲。聖真出見，受道天文，無為建初，混成天任，於今所傳三皇天文，是此所宣，故能召請天上大聖，及地下神靈，無所不制。故天真皇人、三天真王，駕九龍之輿是也。次得八帝，大庭氏、庖羲、神農、祝融、五龍氏等，是其苗胤也，今治五嶽。是故道隆上代，弊極三王。三王，夏禹、殷湯、周武也。是以淳風既澆，易變而禮興，禮為亂首也。周末陽弱而陰強，國多寡婦，西戎金兵起，而異法興焉。既而九州湮沒，帝業荒蕪，此言驗也。後來方有此事。道隆之代，其人混沌，異法之盛，人民猾偽也。
　　洪曰：此事玄遠，非凡學所知，吾以庸才，幸遭上聖眄目，論天地之奧藏，暢至妙之源本，輒條所誨，銘之于素，以為絕思矣。夫無心分之人，慎勿以此元始告之也。故置遺跡，示乎世之賢耳。
　　《真記》曰：玄都玉京七寶山，週迴九萬里，在大羅之上，城上七寶宮，宮內七寶臺，有上中下三宮，如一宮城，一面二百四十門。四方生八行寶林，綠葉朱實，五色芝英，上有萬二千種芝，沼中蓮花徑度十丈。上宮是盤古真人元始天王、太元聖母所治，中宮太上真人金闕老君所治，下宮九天真皇三天真王所治。玉京有八十一萬天路，通八十一萬山嶽洞室。夫以得道大聖衆，並賜其宮第居宅，皆七寶宮闕，或在五嶽，或在名山，山嶽草真所居，都有八十一萬處。古今有言，九九八十一，是終天路玉京山也。上仙受天任者，一日三朝玄都太上真人也雖有億萬里，往還如一步耳，世人安知此哉。衆仙或有日三朝扶桑公，或三朝西王母。玉京金闕，是太上真人月三朝元始天王、太上真人。元始之弟子，皆如帝王有司徒、丞相也。金闕老子，太上弟子也。扶桑大帝，元始陽之氣，治東方。故世間帝王之子，應東宮也。
　　西漢九光夫人，始陰之氣，治西方。故曰木公、金母，天地之尊神，元氣鍊精，生育萬物，調和陰陽，光明日月，莫不由之。精神長存，命則無終，抱一不離，故能長久。天失陰陽，水旱不節，人失陰陽，神根命竭。世人不能保一守三，修生反死，固其宜矣，可後怨耶。吾復千年之間，當招子登太上金闕，朝宴玉京也。此電頃未足為久，今且可浮遊五嶽，採靈芝，尋隱仙之友，逍遙無為，吾言信可望哉。
　　扶桑大帝住在碧海之中，宅地四面，並方三萬里，上有太真宮，碧玉城萬里，多生林木，葉似桑。又有椹樹，長數千丈，二十圍，兩兩同根偶生，更相依倚，名為扶桑，宮第象玉京也。衆仙無量數，玄洲方丈諸羣仙，未昇天者在此，去會稽岸六萬里，太清仙伯太上丈人所治。蓬萊山對東大海之東北岸，山週迴五千里，瞑海中濤浪衝天，九氣丈人所治。
　　崑崙玄圃，金為塘城，四方千里，城上安金臺五所，玉樓十二，瓊華之屋，紫翠丹房，七寶金玉積之連天，巨獸萬尋，靈香億千，西王母九光所治，羣仙無量也。
　　廣成丈人，今為鍾山真人，九天仙王。漢時四皓仙人、安期、彭祖，今並在此輔焉。
　　務成子、力墨子，為岷山真人。今玄子、玉子，為岷山侯。
　　太昊氏為青帝，治岱宗山。顓頊氏為黑帝，治太恒山。祝融氏為赤帝，治衡霍山。軒轅氏為黃帝，治嵩高山。金天氏為白帝，治華陰山。
　　右五氏為五帝。
　　堯治熊耳山，舜治積石山，禹治蓋竹山，湯治玄極山，青烏治長山，及馮修山長。
　　右五人為五帝佐相，領五帝事，五帝一劫遷佐者代焉。
　　許由、巢父，今為九天侍中，箕山公。夏啟、周發，受書為四極明公。．或住羅酆，或在洞天。三周大者為絳陵真人，二人並在金華山。漢高祖、光武，並為四明賓友。周靈王今為太虛侍郎，治波龍山。樂子長闔家得仙，未昇天任，並住方丈之室，神洲受太玄生籙，五芝為糧也。郭景純為都錄司命，治虛臺也。左元放今為天柱真人，監仙侯。葛玄受金闕君命，為太極左仙公，治蓋竹山，又在女几山，常駕乘虎騎也。許映始為霍林仙人。許穆在華陽洞天立宅，為真人。許玉斧在童初之北，位為真人，未有掌領。鮑靚為地下主者，帶潜山真人，復五百年，當為崑兵侍郎。鄭思遠住南霍，常乘虎豹、白鹿，未有職事。蔡鬱壘為東方鬼帝，治桃丘山。張衡、楊雲為北方鬼帝，治羅酆山。杜子仁為南方鬼帝，治羅浮山，領羌蠻鬼。周乞、嵇康為中央鬼帝，治抱犢山。趙文和、王真人為西方鬼帝，治嶓冢山。
　　夫地仙遊五嶽，朝朝西王母，夕憩鍾山嶽，雖未昇天，此歡樂亦難言也。及童初之府，易遷之宮，唯有此樂也。名山之中，年年有仙去者，世人不見，不信神仙，可哀歎也。夫學不顧軀命，心志清白者，吾未見虛往也。或修之不勤，勤而不除貪慾之樂，三業十惡未改，猶抱石而赴長津矣。
　　吴越及梁益，風氣清貞，故多仙人。是以成都之境，丹陽之域，會稽之東南，天路所衝，善宜修尚也。凡此衆仙，及命過受書者巨衆，不可具記，在小嶽之中者，亦略舉之也。
　　鬼谷先生為太玄師，治青城山。王子喬為金闕侍中，治桐□山。赤松為崑林仙伯，治南嶽山。王子登為小有天王，治王屋山。孤竹、伯夷、叔齊等，並為九天僕射，治天台山。孔丘為大極上真公，治九疑山。顏回受書，初為明泉侍郎，後為三天司真。七十二人，受名玄洲，門徒三千，不經北酆之門。項儀山為蓬萊司馬。周公旦為北帝師，治勁革山。莊周為太玄博士，治在荊山。孫權受任，治亦在荊山。張道陵為三天法師，統御六虛，數侍金闕，太上之股肱，治在廬山，三師同宅。王方平今為上相，治月支國人烏山。墨翟為太極仙卿，治馬跡山。徐來勒為太極真人，治括蒼山，小宮在天台山。陳安世治小台山。嚴君平今治在峨媚山。屈原為海伯，統領八海。王弼為北海監。郭聲子為閬風真人。魏夫人治南嶽山。裴清靈治四明山。馬明生今在鍾山。陰長生為地肺真人。
　　孫登為聞丘真人。九華真妃治夏蓋山，或在龍山。王長、趙昇二人，受書為廬山中正一三天都護。韓衆今為霍林真人。琅琊于吉，為太虛左掾侍史。
　　三茅為保命定錄司非監，在華陽洞府治北居，棲憩包山有數千，小山亦不减百，皆是神山。今略證仙人之數，足以令子心堅仰慕矣，祕之勿宣。若高賢心馳嶺外，子去世之際，可緘以示之。苟行業不建，德務不仁者，終天無令見也。凡青嶂之裹，千嶺之際，仙人無量，與世人比肩而不知。凡人有因緣者，或在探山迷誤，入仙家使，為仙洞玉女所留，請先功厚也。初學道不必入山，閉門勤修，不雜人物，長齋執志，或清香灑掃，亦能降真矣。魏夫人、許氏之徒，皆其流也。要當裙拾方術真書良久，傳影響粗應，便當絕迹耳。若出入人間，蹔捨山谷，事緣衣服飲食，不須與世交，當有異矣。外和光同塵，內守其真一，斯言之妙也。
　　元始上真衆仙記竟