黃帝陰符經註
　　經名：黃帝陰符經註。沈亞夫撰，約出於北宋。《通志□藝文略》著錄。一卷。底本出處：《正統道藏》洞真部玉訣類。
　　夫《陰符》三百言，旨歸一也。世人多罔測玄奧，談道兵法人事者，非耶。《太玄》曰：陽推五福以類升。壽富康寧，好德終命。陰幽六極以類降。凶短折疾，憂貧惡弱。聖人敷演天一地二三生，萬物稟一炁而生，是以修心合性，修性合炁，炁合虛無，虛無合體。然後執天行道，觀象法言，測三要之奧文，煉五行之正炁，陶甄日月，濳運坎離，察陰陽造化之權，通天地發生之理。經曰：日月有數，大小有定，聖功生焉，神明出焉，大哉。深窮妙旨，洞測真源，得之則長生，失之則輕命。有以見演道、演法、演術三字，古聖賢秘而存焉，乃天機密也，不可輕泄。今略註解，用導精微。直貴无文，易明大意。上則神仙抱一演道。夫演道者，還丹抱一之門，運炁走朝泥丸，如炁丸轉，上朝天也。人之元炁走於首，為之道字。《仙經》曰：長生不老，還精補腦。《太清玉訣》曰：若到河車地，黃金滿我家是也。中則富國安民演法。夫演法者，中去邪欲之心，上朝淳坎之水，為之法字。是心為帝王，坦然得一，正其法度，富國安民也。《太清玉訣》曰：若到褐河津，造白色，藏真是也。下則強兵戰勝演術。夫演術者，木生火，離中虛是水也，坎中實是火也，是以中心行，真水真火相伏，為之術字也。《太清玉訣》曰：若到紫精丹，不死亦不難是也。
　　黃帝陰符經註
　　給事中沈亞夫註
　　演道篇第一
　　觀天之道，執天之行，盡矣。
　　君子仰觀天道，運行不息，合法順動，固其性命乃保毓，天數盡矣。
　　天有五賊，見之者昌。
　　天有五賊，五行也。日者，火也。火生於木，木克土。月者，水也。水生於金，金克木。見五行相賊相生，是為寒暑。故曰：予仰視天之盜，五行順逆，得其次序，則天命昌延，乃長生之大本。
　　五賊在乎心，施行于天。
　　天有五星，人有五臟，應眼、耳、鼻、舌、心。心者，五賊之首，是以觀於五星，經緯萬象，內外相成，執天之道行矣。
　　宇宙在乎手，萬化生乎身。
　　君子曉達真源，譬天地在乎手，造化生乎心，知萬物稟一炁生萬物之身也。
　　天性，人也。人心。機也。立天之道，以定人也。
　　天命之謂性，人也。人心機變，測造化之功定，行天道无差失也。
　　天發殺機，龍蛇起陸。
　　三陽之月，陰陽交泰，水火相賊，乃天發殺機，有雷霆風雨振動，龍蛇出螯，萬彙發生，見生殺之權，備矣。
　　人發殺機，天地反覆。
　　凡人心不可動，動則吉凶悔吝生焉。天地非反覆。天者，聖人也。地者，臣道也。反覆者，順逆也。六順六逆不常則，乃為之反覆。聖人不動心，則順天之命；小人逆行機，則不盡天數矣。
　　天人合發，萬變定機。
　　聖人合天道，機衡當无差變，乃定其心機，是故守一。
　　性有巧拙，可以伏藏。
　　夫人巧拙之性，坎離之象，巧則既濟，拙則未濟，故伏藏於丹田。丹田者，精炁之元也。
　　九竅之邪，在乎三要，可以動靜。
　　人身之九竅也，心正則九邪不能入；三要者，陽之正數也。三三如九，陽炁足則動靜无奸邪可入。
　　火生於木，禍發必尅。奸生於國，時動必潰。知之修鍊，謂之聖人。
　　火生於木。陽炁之盛，則戒之在鬬，戒之在慾，勿令奸賊生焉。君子修身鍊行，然後治國安民，聖賢之人也。
　　演法篇第二
　　天地，萬物之盜；萬物，人之盜；人，萬物之盜。三盜既備，三才既安。故曰：食其時，百骸治。動其機，萬化安。
　　三生萬物，含正陽之炁。一炁盜，受七日來復，乃三才得一而備。人既盜萬物之始，日用而不知，知之者長生，形骸无變，萬化自安也。
　　人知其神，不知其不神所以神也。
　　人之有三萬六千神光，故多慾則耗竭精神，故不神也。《易》曰：陰陽不測之為神，抱一存神所以神也。
　　日月有數，小大有定。聖功生焉，神明出焉。
　　日則火之精，晝夜行一度；月則水之精，晝夜行一十二度半。是故君子盜水火之數，小大運動，乃有殊聖之功也，神光出焉。
　　其盜機也，天下莫能見，莫能知。君子得之固躬，小人得之輕命。
　　故賊盜天機，造化運動，愚者莫能見、莫能知。君子得之歸真，小人逆之亡命。
　　演術篇第三
　　瞽者善聽，聾者善視。絕利一源，用師十倍；
　　瞽聾善聽視，則絕利根源。人能專一心，而中道不廢，十倍之功不可及也。
　　三返晝夜，用師萬倍。
　　君子專心，反覆晝夜，三陽之時，行用不闕，乃過師之功萬倍也。
　　心生於物，死於物，機在目。
　　心即灰而目不外視，生死絕念，乃忘其機也。
　　天之无恩而大恩生。
　　天之不言，日月无私。人能盜餌精華，得不死之術，恩无極則是大恩生也。
　　迅雷烈風，莫不蠢然。
　　專一志而愨乎不技，故蠢然而不動也。
　　至樂性餘，至靜則廉。
　　性和則包荒有餘，心清則萬化平廉。
　　天之至私，用之至公。
　　天垂象，人能盜而行之，至私也；天之造化，无偏无黨，乃至公也。
　　禽之制在炁。生者，死之根；死者，生之根。
　　人因炁而生，因炁而死；萬物因地而生，因地而死。人若能擒制，得天地正炁。乃長生不死之根也。禽者，擒縱也。
　　恩生於害，害生於恩。
　　萬物春生夏長，恩也；秋殺冬藏，害也。人因婦人而生，乃恩也；因婦人死，是害也。
　　愚人以天地文理聖，我以時物文理哲。
　　天文地理也，天時地利也。象天體制者聖，順時變動者哲。愚者不能察天時人事；若能合天地化育，與時設教，乃聖人賢哲也。道者靜之本，靜者天之機。動則觀其變，變則察其象。故造化動靜，陰陽相推，是以合天運，數不可差忒。《太玄》曰：夜則測陰，晝則測陽。乃聖人通達玄理，固帶性命，潛機不宰，至論无窮。令談兵法人事者，豈不遠哉？
　　黃帝陰符經註竟