黃籙破獄燈儀
　　經名：黃籙破獄燈儀。一卷。底本出處：《正統道藏》洞真部威儀類。
　　黃籙破獄燈儀
　　法事如式
　　伏以太極太虛真人曰：陰陽成象，天地分形，晝夜既殊，昏明有異。所以清浮表質，九天為先聖之都；濁厚流形，九地為鬼神之府。九天之上，陰炁都消；九地之下，陽光永隔。由是幽冥之界，無復光明。當晝景之時，猶如重霧；及昏暝之後，更甚陰霾。長夜冥冥，無由開曉，致有沉淪北府，受報酆都，不睹光明，動經億劫。是故天尊以無上道力，發廣大慈悲，然九獄之神燈，救重泉之苦爽。靈光下燭，煥明北府之昏衢；和氣潛臻，解釋丘寒之冰浦。登命三官九府百二十曹、五帝考官巨天力士，同稟教戒，拔度亡魂。莫不稽首歸依，恭承慈訓。即得風雷靜息，桐柱停閑。火燄風刀，擁蓮花而布甘露；冰戟霜刃，化琪樹而變騫林。咸隨果以受生，俱迴心而嚮道。一空地獄冥司，無留滯之冤；共上天堂仙路，有超昇之果。福霑幽顯，慶及後昆。功德巍巍，稱量莫大。敢憑大眾，同為讚揚。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人。恭以風雷地獄一切冥官，廣賜慈悲，溥垂開度。伏願黑風殄影，霹靂停聲，戈戟早息於飄飛，肢體不至於分散。使其幽扃輝耀，地獄橙清，拔度亡魂，早超明境。謹懺東方風雷地獄之難，所有符命，謹當告下。
　　舉玉寶皇上尊
　　稱揚上徹十方界，懺念下達九幽中。
　　燈光照耀於東方，風雷地獄悉開曉。
　　飛戈飄戟千般苦，分散肢體萬種辛。
　　承玆懺念並生天，睹此燈光生天界。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人。恭以銅柱地獄一切冥官，廣賜慈悲，普垂開度。伏願銅鎔柱折，火燼灰飛，手足得免於躋攀，背腹不傷於毫末。使其幽扃輝耀，地獄澄清，拔度冥魂，早超明境。謹懺東南方銅柱地獄之難，所有符命，謹當告下。
　　舉好生度命尊
　　以今稱讚天尊號，尋聲救苦九幽中。
　　燈光相續照東南，銅柱地獄悉開解。
　　所有銅柱大火焰，並令停焰獲清凉。
　　承玆照燭出幽扃，面睹天尊受快樂。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人。恭以火翳地獄一切冥官，廣賜慈悲，俯垂開度。伏願火山息焰，炎檻停酸，吞鐵變成蓮花，食炭化為甘露。使其幽扃輝耀，地獄澄清，拔度幽魂，早超明境。謹懺南方火翳地獄之難，所有符命，謹當告下。
　　舉玄真萬福尊
　　聲聲上徹三清境，句句下達九幽中。
　　燈光照耀於南方，火翳地獄消猛焰。
　　所有風刀吞火苦，變作蓮花甘露漿。
　　承玆懺念並生天，睹此燈光皆離苦。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以屠割地獄一切冥官，廣賜慈悲，普垂開度。伏願倒懸解脫，萬刃消磨，三魂清爽於五宮，七魄俱全於四體。使其幽扃輝耀，地獄澄清，拔度冥魂，早生明境。謹懺西南方屠割地獄之難，所有符命，謹當告下。
　　舉太靈虛皇尊
　　稱揚徧滿十方界，天上地下咸使聞。
　　燈光相照於西南，屠割地獄悉開解。
　　刀劍割體非堪忍，萬劫受苦無出期。
　　燈光普照出幽冥，一切窮魂生天境。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以金剛地獄一切冥官，廣賜慈悲，普垂開度。伏願金鎚毀鑠，鐵杖銷鎔，魂儀盡得於保全，肢體不致於零落。使其幽扃輝耀，地獄澄清，拔度冥魂，早超明境。謹懺西方金剛地獄之難，所有符命，謹當告下。
　　舉太妙至極尊
　　志心徧禮十方界，尋聲救苦大慈尊。
　　接引燈光向西方，金剛地獄悉摧解。
　　所有金鎚鐵杖難，承玆道力盡皆停。
　　天尊救苦拔陰關，隨願往生諸天界。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以火車地獄一切冥官，廣賜慈悲，普垂開度。伏願五車輪脫，猛火炎銷，冥官大賜於慈悲，亡者普昇於快樂。使其幽扃輝耀，地獄澄清，拔度亡魂，早超明境。謹懺西北方火車地獄之難，所有符命，謹當告下。
　　舉無量太華尊
　　歸依信禮三界上，九幽拔罪無量尊。
　　引玆燈燭破昏冥，火車地獄停輪轉。
　　五車裂體四肢散，一一車輪兵刃隨。
　　如斯萬劫受辛酸，睹此燈光皆解脫。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以溟泠地獄一切冥官，廣賜慈悲，普垂開度。伏願寒池溫燠，霜刃銷摧。沉淪盡沐於超昇，凍餒咸資於飽暖。使其幽扃輝耀，地獄澄清，拔度亡魂，早超明境。謹懺北方溟泠地獄之難，所有符命，謹當告下。
　　舉玄上玉晨尊
　　歸命普告三清境，慈悲應感救苦尊。
　　睹此燈光照北方，溟泠地獄總消釋。
　　所有寒冰諸罪苦，願聞聖號悉停酸。
　　天尊哀憫救群迷，早睹燈光生淨境。
　　和不可思議功德。
　　上元金籙簡文，真仙品格，然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以鑊湯地獄一切冥官，廣賜慈悲，普垂開度。伏願真君降福，獄主儲祥，鑊湯變作清凉，鼎沸化為甘露。使其幽扃輝耀，地獄澄清，拔度冥魂，早超明境。謹懺東北方鑊湯地獄之難，所有符命，謹當告下。
　　舉度仙上聖尊
　　稽首歸依大羅境，隨機赴感元始尊。
　　不捨慈悲降道場，引此燈光照東北。
　　鑊湯煮漬願停沸，四肢爛潰得完全。
　　天尊慈憫救群迷，睹此燈光生天界。
　　和不可思議功德。
　　上元金籙簡文，真仙品格。然燈威儀，科式至重。今齋官某人修建黃籙寶齋，兼點九幽神燈，奉用追薦亡過某人形魂。恭以普掠地獄一切冥官，廣賜慈悲，普垂開度。伏願鞭箠永息，拷掠常停。魂儀勿落於刀山，身體不掛於劍鍔。使其幽扃輝耀，地獄澄清，拔度冥魂，早超明境。謹懺中央普掠地獄之難，所有符命，謹當告下。
　　舉上下方救苦尊
　　一心皈命十方界，尋聲赴感救苦尊。
　　引此燈光照中央，普掠地獄悉開解。
　　所有鞭箠諸罪垢，願聞聖號悉消除。
　　天尊哀憫救群迷，一切冥魂生天界。
　　和不可思議功德。
　　諷經　向來　回向
　　伏以神燈照耀，九獄開明。三天啟拯拔之門，眾聖降慈悲之澤。向來關讚神燈。伏願乘此功德，解脫牢關，萬罪祛除，百神來衛。九天仙樂，迎歸妙化之堂；三洞靈旛，導引超生之路。仰憑道力，為上良緣。念：太乙救苦天尊，無量不可思議功德。
　　黃籙破獄燈儀竟