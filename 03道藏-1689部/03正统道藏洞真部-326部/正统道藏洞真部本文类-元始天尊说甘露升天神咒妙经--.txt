元始天尊說甘露昇天神呪妙經
　　經名：元始天尊說甘露昇天神呪妙經。撰人不詳，約出於宋元。假託元始天尊為靜明月光童子說拔度酆都地獄亡靈，使飲食甘露，斷絕煩惱之法。一卷。底本出處：《正統道藏》洞真部本文類。
　　元始天尊說甘露昇天神呪妙經
　　爾時，元始天尊在西那玉國香林園中、七寶蓮華座上，與天中神仙說無上真道，令入大乘，生解脫門，離於空見。後與天地神仙說五行運化見應功德小乘妙道，盡十方空界，令入道域。又言有鬼中仙，夫鬼中仙者，昔於人中行三千陰功，死經太陰，不入惡趣，變化作用，與鬼神等，功德力及乃成鬼仙。今為說九化鍊陰生屍章，令生陽輝，上昇九天。又說十方九地之下，三塗地獄，善惡報應，因緣福果，無不該備。是時法會中，有一童子，名曰靜明月光，從座而起，稽首仰面，讚歎華麗稀有大慈，廣為天人說諸法相，各令解脫，小臣今日得面聖顏，臣有所疑，上聞玄造，願開金口，廣布慈雲。適見天尊說三塗五苦地獄冤罪，無有休息，今見世間眾生興十惡心，迷五毒行，無邊無量，其業無盡，惡道盈溢，業火熾盛，聞諸眾生死入長夜，廣被業牽，飢渴苦辛，煩燥悶絕，縱遇清冰，悉變猛焰，其諸苦惱，道意可量，如是三塗，須憑功德，若蒙玄化，永荷洪恩。伏願天尊云何救拔。爾時天尊興方便意，開利益門，宣玉匱科，傳靈寶旨，何#1月光童子。
　　天尊曰：若有三界十方無量世界眾生，死入惡道受業對者，當須見在為其亡過處，取土一杯於淨器中，用香華飲食散覆其上，法事竟，然念#2 開業道甘露通真呪，曰：
　　功德金色光，暉暉開闇幽。華池流真香，蓮蓋隨雲浮。千靈重元和，常居十二樓。急宣靈寶旨，自在天堂遊。
　　天尊言：此神呪若地獄亡者聞之，自然快樂，飲食甘露，生回向心，絕煩惱業，再令法會眾念浄酆都破地獄昇天神呪：
　　茫茫酆都中，重重金剛山。靈寶無量光，洞照炎池煩。七祖諸幽魂，身隨香雲繙。定慧青蓮華，上生神永安。
　　爾時，天尊說此法竟，天地中神仙龍鬼等，與靜明月光童子及人天等眾，一時生無量慧，發無為心，入大乘門，成無上道，前進稽首，發言：善哉善哉，臣今請問為諸亡過眾生，蒙轉聖道，各得解脫，三塗空閉，九幽罷對。在會大眾，欣喜稱讚，理莫能及，作禮而退，信奉真道。
　　元始天尊說甘露昇天神呪妙經竟
　　#1『何』，疑當作『付』。
　　#2『然念』，疑當作『眾念』。