真藏經要訣
　　經名：真藏經要訣。撰人不祥，約出於唐代。係摘錄《真藏經》而成。一卷。底本出處：《正統道藏》洞真部玉訣類。
　　真藏經要訣
　　昔有五貧士常懷我慢，不信經法，滅三寶門；不信眾生有真道性，不信眾生有經妙法，不信眾生無我寂滅，不信眾生等大乘法，不信眾生不生不滅，不信眾生心如大海，不信眾生等天尊行，不信眾生為大空聚。如是不信，即得重病，生入闇獄，死入闇獄，行入闇獄，住入闇獄，坐入闇獄，卧入闇獄，食入闇獄，息入闇獄。諸善男女，各自思惟，勿生不信。若不達解，能行直心，不生毀謗，功德廣遠。何以故？法無相故，法無定故，法解脫故。當知直心即是道場，不懷諸法，入諸妙寂；不懷生死，入諸寶相；不懷取捨，入諸智慧；不懷嗔癡，入諸解脫；不懷貪欲，入諸法寶；不懷是非，入諸正道；不懷聲色，入諸福田；不懷六情，入諸無漏；不懷五蔭，入諸大慧；不懷四大，入諸神通。此法微妙，終劫說之，亦不能盡。若有生知易悟，略說半字，真證大乘，解無上道。若能信心受持，善解忘神，洗除心垢，功德廣遠，不可思議。
　　天尊言：不離身心而得解脫，得解脫者，寂滅道場，入正法印，證三世因，成無上果。一切眾生，心性解脫，身相解脫。心為言教，身為文字，尋文逐字，教迹斯忘。悟此文字，入解脫門，證無上道。
　　善音童子白天尊言：不審眾生心為言教，身為文字。眾生心是癡心，身是闇網，云何令眾生學其癡心而求闇網，而得成道？眾生癡心，不復知學應得成道，不知學者而不成道。若學癡心，亦不成道。何以故？以癡學癡，癡性不發，云何成道？眾生癡心，癡不知學，學不成道。譬如木中有火，火不自生，必假人攻，方得其火。眾生癡心，必假導師而得悟解。願為說之。
　　天尊曰：諸法清浄，無生無滅。云何有眾生得道？云何有眾生失道？云何有眾生癡網而學成道？，云何有癡心，不學而得成道？法無自性，畢竟無我。云啊眾生差別，而作此難？我說文字，性離則是，非性解脫，方便引誘，令識文字；性離則是，法性解脫，方便引誘，令識正音。證法音者，無法可證，無法可修，無法可學，無法可得，無法可受，究竟清浄，混成非一。二乘眾生，聞此語者，驚忙震懼，立身無所。是時法音等眾豁然意解，悟大乘宗，平等無二，歸命忘形，稽首而去。
　　一切眾生貪著有為，欣生惡死，意雖求生，由造死業，不持戒行；雖得長壽，由如老樹，有何殊別？若持戒者，死補天官，昇仙自在。雖有帝王、三公之位，能持戒行，死則昇仙，自在快樂。天下萬物，無有長存；唯有道德，不生不滅。一切眾生，從道而生，從道而滅，業緣悉被，同貫一門。譬如母之生子，子懷不孝，棄擲其母，四向造罪，被擊羅網。母思憶之，枯腸寸斷，子終不覺，身自受苦，痛楚難當。眾生顛倒，迷失其本，亦復如是。大乘玄教，隨根布德，了不自知。雖不覺知，隨根度脫，一切眾生悉皆受潤，出苦入樂，不離真藏。眾生迷惑，妄想為有，於真藏中，終不覺悟。何以故？法性真故，於真受有，有是苦聚，即是苦惱。我觀一切，悉是大惠，無生無滅，無苦無惱，去來平等，出入平等。下根布施，即是平等；中根誡行無戒，即是平等；上根智慧，無智無我，即是平等。眾生受樂，樂受無受，即是平等。眾生業報，報業無業，即是平等。一切諸法，等無所等，無所等故，名為大道。勤學大乘，善行三慧：一者，巧積方便，善滅外塵；二者，斷諸行漏，不出他境；三者，尋求實相，直至道場。既證反本，二見常明，三業輪轉，四大恒通，五蔭開朗，六情不染，七識自存，八正無我，九德綿綿。先賢後聖，莫不由此而得成道。當知真藏，最為第一。一切眾生，身性清浄，天真正道，隱在其中，名為真藏。若有說《真藏經》者，此人功德不可思議，則見我身，成無上道。若有信心，捨諸他念，即得道眼，照三世因，平等無礙。或捨身毀碎，或投身餓虎，或火焚身命，或繫業因果，捨施求福，如此功德甚薄，法力不成。何以故？無慧力故，無通達故。自證自求，自得自我，如是自縛，墮無明障，繫業不除，業業相牽，云何解脫？此觀第一，初從數心，心法不住，法不住故，則無定法。無定法故，則見道慧，見道慧者，即是本身，不生不滅。不識本身，如有入行路，拾得遺篋，開篋視鏡，自見其形，謂是篋主，心地惶怖，稽首而謝，棄之而去。眾生迷惑，捨真取偽，棄本尋末，亦復如是。
　　天尊曰：一切眾生，身無邊相，名為經法，亦名法聚。何以故？解惑立名，不同體解，名為眾生，亦名生死，亦名苦聚，亦名顛倒，亦名外求。何以故？眾生不解，名之為惑。以是緣由，不識自身，自身之中，有無量法，聚具三清境。眾生迷惑，遂使外求，不信正法，不求善友，名為眾生。將法迷沒世間，從劫至劫，終無曉了。若遇善知識，名為宿因，種其福德。何以故？昔因今果，得遇天尊，顯無上真藏祕密重玄，了達昔因，證今生果。汝等若求，先當自求，祕密法見，廣開真藏。以此法藏，統收諸法，盡無邊底。
　　慧力童子曰：雖聞聖說，不能解了。不知何者為道？何者為法？何者為師？何者為聚？以不知故，願為說之。
　　天尊答曰：汝所問者，問於自求真藏法見，汝今澄神靜處，廣為說之。一切眾生，身性清浄，天真正道，隱在其中，名為真藏。
　　天尊又曰：不信根中而有三寶，不信眾生等天尊性，不信諸法寂滅無相，不信眾生從無量劫來，種種示形，而無生滅。如是不信，名為謗法，是名毀法，是名滅法。既名滅法，生死輪轉，必墮地獄，無緣得出。慎勿外求，不懷身相，遍滿諸國；不懷身相，不生不滅；非離眾生而出相好，非離眾生而滿虛空，非離眾生有真藏寶。諸善男子，勿生不信。金口所說，更無差謬。善音童子稽首再拜，信受奉行。
　　真藏經要訣竟