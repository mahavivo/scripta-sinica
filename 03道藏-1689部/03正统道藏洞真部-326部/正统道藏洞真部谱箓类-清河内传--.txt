清河內傳
　　經名：清河內傳。撰人不詳，約出於明代。假託文昌帝君自迷家世生平，並附宋元加封文昌聖號及行祠記。一卷。底本出處：《正統道藏》洞真部譜録類。
　　清河內傳
　　吾本吴會間人，生於周初，後七十三化，累為士大夫，未嘗酷民虐吏，性烈而行察，同秋霜白日不可犯。後西晋末，降生於越之西、雋之南兩郡之間。是時，丁未年甲子辛亥二月三日誕，祥光幕戶，黃雲迷野。居處地俯近海，里人謂清河叟曰：君今六十而獲貴嗣。童稚時，不喜嬉戲，每慕山澤，往往語言若有隱顯，書誦羣書，夜避眾子，自笑且樂，身體光射。居民祈禱，則予嗤而訕，長嘯曰：土木而能衣人之衣，食人之食，享之而有應，謗之而有禍，我為人而焉無靈乎！自後夜之怪夢，或為龍，或為王者，天符，為水府漕，自怪而不甚信，為吉兆。後三農愆旱，膏澤無甦，舞雩祝神，恬然無驗，予思曰：夜寐怪夢治水府，今久當驗。夜往水際，以夢中官衘牒河伯，而驚魂尤恐忸怩不能，忽爾之間，雲四合，風雷震，一吏稽首予前，曰：運判徙居？予曰：非我也，我乃張戶老之子，名亞，後緣水府得達，故字霈夫。吏曰：奉命促子。予曰：家人如何？吏曰：先到治所。予惶惶未央，吏揖，上一白驢而去，俛首里閈，風雨聲中，頓失鄉地。到一山連劍嶺而撐參宮，星也若鳳凰之偃下，有古湫，引吾入一巨穴，門有數石笋，吏曰：民之祈檮，祝此石而有應，名雷柱。吾方寨衣入穴，吏曰：君記周室為人七十三化，陰德傳家而迄今否？予方大悟，若夢覺也。吏曰：君在天譜得神之品，於人世鮮有知之者，晋不日有中興之兆，君可尋方而顯化。予曰：謝天吏響報也。入穴則若墮千仞之壑，近地而足不沾，若騰身虛空。有王者之宮，有禁衛，予遂入。果一家悉都其間，改日作儒士而往咸陽，講姚萇之故事《清河內傳》，焚香者切記。
　　天封聖號
　　金闕上相檢校太師，九鳳金闕左丞相、混元內輔三清上宰大都督府、都統三界陰兵、行便宜事、管天地水三界獄事、收五嶽四瀆真形虎符龍券、總諸天星曜判桂禄嗣籍上仙元皇真人、司禄職貢舉真君，編修飛仙別籍、掌混元造化輪迴救苦天尊、玉清內境清净道真、身現紫雲巖、手持如意杖、統御萬靈普濟諸苦大仁大孝大聖大慈都統、混天誠心接物萬天教主、隨願靈應天尊、九天定元保生扶教開化主宰長樂、水祐英顯靈應大帝、定慧王菩薩證果迦釋梵正如來、澄真正觀注禄定籍、寶光慈應救劫大慈悲更生永命天尊、隨願靈應天尊不驕樂育天帝。
　　宋制
　　勑：朕惟孝悌之至，通于神明，則生為孝子，歿為明神，信矣。神文聖武安福忠仁王，夙著孝行，炳靈西蜀，禦患救灾，七曲名山聞天下，而士之發策决科者皆歸焉。有孝有德，徽號允昭，邦人有請，宜復其舊，祇承休命，大庇吾人，可依舊封神文聖武孝德忠仁王。
　　景定五年三月二十九日。
　　聖父聖母加封制
　　勑：記曰：祭有十倫，見事鬼神之道焉，見父子之倫焉，則今之奉祠于神，而併及其父母，尚古意也。靈應廟神父顯慶慈佑仁裕王，神母昭德積慶慈淑妃，篤生聖子，宗主人文，爰自劍之鳳嶺，妥靈政之龍山，有司推本其由，率籲甚切，玆頒祭澤，並有徽稱，尚先王教孝之意，可特加封神父顯慶慈佑仁裕令德王，神母昭德積慶慈淑恭慧妃。
　　咸淳五年五月      日。
　　神后加封制
　　勑：蜀居坤土，好率善以事神，邦有常彝，惟從夫而爵婦，玆因郊霈，申錫恩榮，靈應廟神后助順協應德慧昭懿妃，端静其儀，正直是助，並侑龍山之祀，聿閩鳳閣之祥，錦綬有華，曾俾八徽之極，嘉章疊寵，載更二美之名，永副德儀，明褒陰施，可特加封恭順淑應德慧昭懿妃。
　　神子加封制
　　勑：神長子嗣德王，次子昌德王等，昔蜀太守二子，有功烈于井給，銅梁之問皆在祀典，然則裕父功以作民估，其來尚矣，爾等廟食于西，世濟其美，斯文幸慧，厥有靈光，郊堙告成，並衍徽號，曰孝為本，從民欲也，尚期居歆，服我成命，可特加封神長子嗣德履孝王，神次子昌德立孝王。
　　神子婦加封制
　　勑：神長子婦善助顯懿夫人，次子婦順助慧懿夫人等，序神之長幼，載諸禮經，見神之先後，紀於史傳，爾等席神陰德，廟食一隅，自西徂東，厥施甚溥，並進美號，同彰淑靈，可特加封神長子婦善助顯懿循孝夫人，神次子婦順助慧懿克孝人。
　　神女初封制
　　勑：淑真妙静公主，朕稱秩元祀，敬恭明神於其父子長幼之序，亦既均施爵賞矣，有女其妹，立侍左右，疏封湯沐，實昉于今，尚綠情起義之意，可特封神女懿孝夫人，神婿恭列侯。
　　神孫加封制
　　勑：神長孫紹應昭靈侯，神次孫承應宣靈侯，長孫婦淑應夫人，次孫婦慧應夫人等。朕惟劍之鳳嶺，夔之龍山，所以鍾靈而衍秀者，易地皆然也。乃祖乃父，俱有功烈于民，若孫若婦，朕何愛封爵而不與之乎，可特加封神長孫紹應昭靈至孝侯，神次孫承應宣靈順孝侯，神長孫婦淑應紹孝夫人，神次孫婦慧應體孝夫人。
　　元加封寶韶
　　上天眷命皇帝聖旨：維明有禮樂，維幽有鬼神，妙顯徵之一貫，在天為星辰，在地為河嶽，形功用於兩間，矧能陰驚於大猷，必有對揚之懋典。蜀七曲山文昌官梓潼帝君，光分張宿，友詠周詩，相予泰運，則以忠孝，而左右斯民，柄我坤文，則以科名，而選造多士，每禦救於菑患，彰感應於勸懲，貢舉之令再頒，考察之籍先定，賁飾雖加於涣汗，徽稱未究於朕心。於戲！予欲人材輩出，爾丕炳江漢之靈，予欲文治昭宣，爾濬發奎壁之府，庶臻嘉眖，以答寵光，可加封輔元開化文昌司禄宏仁帝君，主者施行。
　　延祐三年七月     日。
　　元加封廟額
　　中書省部太常禮儀院，定擬七曲山靈應廟神文聖武孝德忠仁王，靈異正直，士大夫所共崇禮，朝廷加錫恩數，禮亦為宜，然神明封爵之隆，莫尊於王，褒稱之美，莫盛於神，文聖武孝德忠仁之號，神備有之，可謂極矣，夫爵已極則無以復加，號已盛則無庸改作，若為稽其舊記，因以佑文成化之名，施諸廟額，斯足以式彰明神，對揚景運備秩至文，昭示無極矣。
　　告諭二十－司文
　　竊以天開泰治聰明，眾拱于文昌帝命，百靈德聚，實敷于涣號，皇極既明，泰階既平，年穀屢成，兵革永清，玆可謂追三代之舧轍矣。久以坤維之神降，弼輔清朝，粲然東壁之星明，勃興道術，孝友忝膺重，寄俯治下方，每思不稱上帝之委令，常念弗任神職之峻重，邇蒙嘉寵，錫以官班，二十一司屬，各有攸存，千億萬民心，寧無所擊，比則播理于冥冥之內，遠邇弗遺，今則傳揚于赫赫之庭，爪牙布露，衣冠濟濟，相貌堂堂，咨爾羣臣，無譁聽命。爰念端委廟堂而共理，惟二三賢，苟力挽頹波之有人，賢十萬眾，卿等貫古今之清哲，邁宇宙之英雄，忠孝灼天，真後凋之松柏，文武經世為相濟之鹽梅，久膺不世之威，實負干城之傑，有嘉茂續，敢緩疇庸，雖官吾佐貳之司，實稟于上天之命，聰明正直，毋俟贅辭，分九職于申臺，肅行紏劾，署六卿于北府，專隸舉賢，非夫有令聞廣譽，施諸身識，前言往行，蓄其德則何以助我，佑文成化之續，亦不能儀輔元司禄之班，凡錫福勸善者宜錫，勸者必周，罰惡懲欺者當罰，懲者毋避，金籍注禄，考其實續而敷恩，春源注嗣，原其初心而定賞，貢舉定桂陰騭孝行者，首選以呈都督，官吏作德益民者，高甲其第，掌握田蠶而無慝，主領財賦而莫私，主握兵馬幽明之理不殊，主掌雨暘豐歉之機當謹，主典商賈之功罪，主掌道釋之善尤，井井有條，彰彰不素，天簡注授，實掌人間之生死，飛鸞闡化，乃關世運之盛衰，掌百工技巧者，雖小事必録，提轄雜流者，每一事必嚴，雪冤平枉，俾天民之得伸，徵劾鬼盜，令天下之寧戢，文昌靈應司，朝奏應夢之不爽，大都督府內，出納總裁之可權，列職分斑，各有攸計，上應九天之喉舌，下孚萬國之懼心，惟時舊弼之良，久籍勳勞之著，往聯華于佐府，仍侑食于新庭，駕江讀之奧區，控岷峨而坐鎮，俾進司于環列，庸增峻于徽章，惟既厥心，乃克有濟，玆者銀蟾皎皎，玉漏遲遲，萬籟寂而庭戶無聲，四方静而塵囂絕影，虬旌豹節，已臻廟食之儀，龍券虎符，益耀褒崇之盛，欽承休命，挽一世之澆漓，祇勵於猷，還上古之淳厚，往綏爾職，毋負上帝之寵光，罄瀝丹忱，拜揚天子之休命。
　　行祠記
　　前渝州刺史廟食壁邑太原趙延之撰
　　帝君儲精，列宿降自有周。姓張諱仲，字孝友，輔宣王中興，沒為明神，累朝咸有大功，尤孜孜以忠君孝親，扶植斯文，化淑民心為任，舊封神文聖武孝德忠仁王。逮聖元仁宗皇帝設科取士，延祐三年春，中書因太常定議，改封廟號，榜曰佑文成化之祠，是年秋，特頒詔旨，褒封輔元開化文昌司祿宏仁帝君。詔若曰：光分張宿，友詠周詩，相予泰運，則以忠孝，而左右斯民，柄我坤文，則以科名而選造多士。又曰：予欲人材輩出，爾丕炳江漢之靈，予欲文治昭宣，爾濬發奎壁之府，然後人益信。夫神之性本所自，與夫翊贊名教者，實昭彰乎國家祀典之不可誣，而趨向敬慕，改行迪德者，猶川會雲嗡之不能已焉。神棲劍門，住蜀為周遊睠顧之地，是有大造于西也，而成都廟貌未嚴，東西二三其祠，不足稱邦人敬在意。天曆改元，星聚于奎，三月甲子，延之自古渝携侍生出鳳山至成都，縱觀盤桓，慨增舊感。蜀為多士之林，由張君陰騭，炳靈掇拾，科第雄飛當代者，迭相踵武，況事神以誠，古俗相尚，王公大人賢大夫士，欲宏其祠而未能，予既知之，得無情哉，故因人所欲，陰相成之，具計遂侈，非興大眾舉大事，一為春秋譏。後至元二年，前奎章閣大學士翰林學士承旨知制誥兼修國史銀青榮祿大夫中書平章政事魯國公趙世延，告老還成都，不忘舊德，則拳拳於張君，甫下車，先侍生而卜焉。予因以建祠事告公曰：積歲存心願莫之遂，若相神麻，敢披肝膽以勤。六月甲寅，遂卜其事，步城內外，擇異處焉，得西南之雄、坤文之維、地勢之元，公侯之宅之尤者，祠事始定。公自為疏若干，以鳩其資。四年春王正月，前四川行省參知政事趙成慶，欲戲厥謀，以畢宏規，三月己丑，戶部侍郎萬嘉閭來會蜀，賦威行愛立理王事暇，天誘其衷，召侍生以卜，予具張君出沒之機斯文喉舌，桂祿權衡，及建祠之事以報，侍郎忻然拜曰：蜀有省憲，明當圖之，越三日，謀及上下，眾願樂從。夏六月朔旦，予命省緣王也先，卜花左右其事，疏至，未越月，省憲官暨賓佐緣屬，下及有司羣吏百有二十餘人，皆割俸以助，幾五百餘緍。冬十月上吉，命千戶侯靖元亨集、太師秦國公之孫，河東翼萬戶侯劉壽安，捐直五百緍，而易其第，祠事始成。其地為深丈者七十有三，橫左右者半折而曲深，於是來工師整上下，燔屏椔翳，爰塈乃塗，作遠門于外，峙小門于中。二十有五日，具食合樂，侍郎偕參政率百官，以導帝君入焉，十有一月朔，迺仍正屋揭廟額，表佑文成化之祠，迺更廊麻以司左右贊佐，迺位斜察以嚴尊卑陟降，聚德有堂，侑食有所，耽然而輪奐備，屹然而規模壯，不淪於陋，實敞虛曠，豐約得宜，惟稱是適，回視二三，不可同日語矣。嗚呼！神物憑依有時者耶，事關興廢者耶，主盟勝槩者，趙相也，速成其圖者，侍郎也，晨夕劬躬拮据卒徒者，侍生楊世仁也，不避勞勤往來走役於其間者，王鈞、王壽永、何善慶焉。
　　五年春二月，士夫之賢邦人之良木贊佐，以實侍衛，嘉慶位十有三，咸争趨而樂成，堂堂冕服，以中居而立侍拱之者，今肅政廉訪使趙成慶完焉。緣古及今，自劍門至州邑，率廟而祀之，京師陝束亦或祀之者，咸敬張君之功，未若今之盛也。帝君文昌之主也，人心國脉，斯文萬古紀綱天下者，伊誰之力歟？堯舜禹湯文武之跡熄而淳樸衰，天蓋以此沐之啟之也，帝君明道闡教，炳然日星，繼今公侯賢士知崇帝君之祠，則知尊帝君之道之教也，成德從事者，雍然于禮樂之中，熙然于陶鎔之下，則上不負君親，下不負問學，出為賢卿相，發為大事業，將項背相望，奚特操紙筆，競辭華，以為繳媚利禄之階哉！詩曰：知我者謂我心憂，不知我者謂我何求。於是蓋亦有所不能已焉。若夫羽儀天朝，錫民純嘏，屢豐年，消疫癘，導和致祥，人才倍出于天下者，輔元開化文昌司禄宏仁帝君望焉。祠之經始于天曆戊辰，落成以至元己卯。樓閣雖未新，承繼之賢，其來孔多，因事之中，纔石以記，予既多士夫之請，又感張君夙好之篤，故書梗槩，及主成人名氏，祠建年月遠近之由，俾來者有所覽稽焉。至正元年歲次辛巳夏五月上吉。
　　勸敬字紙文
　　士之隸吾籍者，皆自敬重字紙中來，如宋朝王沂公，其父見字紙遺墜，必掇拾以香湯洗燒之，一夕夢宣聖拊其背曰：汝何敬重吾字紙之勤也，恨汝老矣，無可成就，他日當令曾參來汝家受生，顯大門戶。未幾，果生一男，遂命名曾，及狀元第。此事雖遠，可以為證。予竊怪今世之人，名為知書，而不能惜書，視釋老之文，非特萬鈞之重，其於吾六經之字，有如鴻毛之輕，或以字紙而泥糊，或以背屏，或以裹褥，或以泥窗，踐踏腳底，或以拭穢。如此之類，不啻蓋覆瓿矣，何釋老之重而吾道之輕耶？是豈知三教本一，而欲強玆分別耳。況吾自有善惡二司，按察施行，以警不敬字紙之類，如平生苦學鸚窗，一旦場屋或以失韻誤字，例為有司之黜，終不能一掛名虎榜者，皆神奪其鑒，以示平日不敬字紙之果報也。諸生甘受此報，恬然不知覺，甚至於子孫之不識字，舉家因之而害者，遠則不足以為戒，姑以近者言之，且瀘州楊百行坐經文，而舉家害癩，昌郡鮮于坤殘《孟子》，而全家滅亡，果報昭昭在人耳目。楊全善亦百行之兄，埋字紙而五世登科，李子才葬字紙而一身顯官，既能顧惜陰報，豈無可不敬畏哉。
　　戒士子文
　　聰明正直而依人，寧無所擇，寬厚忠信而好義，是用相仍。故憑有感之精，衷曲示無聲之教化，咨爾有眾，聽予格言。蓋聞富貴在天，得失有命，知之者，安於自然，而罔或控告，昧之者，貪於必得，而有所祈求。或謂精神交而夢寐通，謂祭祀豐而神祇格，宮殿樓觀，務碧瓦之翬飛，陛戟巖廊，誇朱欄之雕翠，從玆末務，失其本真。不知進退，存亡係彼三班四屬，行藏用捨，考慈五部六臺，既有司存，豈容計取，然不可一拘於前定，天不可再昧於進修，故修身厲行者，未或降之百祥，反道敗德者，神亦奪其五福，理所著者，人弗知之，是故運數冥符，而反受其殃，灾星顯照，而或蒙其吉，造化以之倚伏，神明由是乘除。凡厥儒流，恭行教法，汝等毋欺天遠，毋謂神幽，毋言暗室可欺，毋道明庭可畏，毋凌孤寡，毋悔老成，毋取不義之財，毋淫非己之色，毋厚結他人而親戚歧路，毋義交異姓而兄弟鬩牆，毋恃己長，毋攻人短，毋傲逸樂，毋縱遊畋，毋負才名，毋挾官貴，毋厚仙釋而薄於父母，毋敬鬼神而慢於師資。苟有負於吾言，端不逃於天憲，故平生俊彥者，屢困於場屋，一旦精明者，遽登於鄉書，皆有寅緣#1，固非造次，世之腹誹心謗者，往往得以藉口，人之面譽背毀者，攸攸姑以欺親，彼司文衡而豈得以私，此權禄籍，而故先有取，濟濟多士，天其或者臨之，巍巍成功，吾則是之，取爾播告中外，咸使聞知。科舉取士，不止一端，要在得人以副眾望，一以陰功孝行為上，次以處己謙和為賢，苦學者則酬其勞，高才者則遂其志，傲忽者則未免黜落，輕薄者姑示勸懲，文章假之以定其去留，神明司之以公其予奪，人不自省明示訓言，嘗謂惟士無能，苦學為能，居貧曷富，成名即富，士無分於貴賤，人切在於勤勞，凡大比，先較德業之短長，故有司始定文章之優劣，不可謂前定，而不能力學，豈可以宿緣而自怠操修，名雖曰士，初無士行之寸長，身雖曰儒，徒為儒服之觀美。不敬天地，不信神明，狎侮老成，輕慢前輩，違逆父母，而逸樂度日，息忽師長，而放蕩無時，試不遂，則罪有司之不公，榜初張，則謂庸流之濫得，責人者不能於責己，議人者乃所以議天，或恃己之見而遏人之能，或衒己之長而攻人之短，或矜所學而忽略一世，或恃一解而輕視眾人，立身不正，則以曖昧貪饕為能，用心不剛，則以機巧變詐為勝，較短論長，而不從公道，奪彼予此，而不恤人言，面譽背毀，而求苟合於人，口是心非，則絕不容於物外，貌雖慈祥，徒巧言而美語，中情多狠暴，好濳賊而陰謀，不擇乎友，而交不義之朋，不和其室，而淫非己之色，捨己田耘人田，失云多矣，作無益害有益，損孰甚焉。預鄉薦者，自為志得意滿，不復進修，入省闈者，例曰功成名遂，直可唾取，恃才傲物，挾長欺孤，常交貴結援，而每誇等流，以雙字片文，而蔑無同輩，在市道，則和合貿易以覬其所得，遇州縣，則鬥合争訟以滿其所求，不忠不孝，甘心冒法而喜為非禮，非仁直情，徑行而弗顧，游畋無度，博奕廢時，耽飲而自喪其神，逞威而乃敗於德，致屢困於場屋，安敢望於榮華，況三年初無伏案之功，而一旦遂萌登科之望，稍無成，直歸之命運，纔有力，專務於禱祈，不知天憲之難逃，深恐人心之愈惑，出處語默之際，天必察之，進退予奪之間，神所司者，豈容倖取，不可計求，苟有行業之可書，奚患飛騰之不遂。邇者營業相傳之後，屢有聲名，儒冠世守之家，反被黜落，不知營業之子，安分讀書，無形顏色，每見儒冠之後，自恃名族，多有驕矜，神明公取，專激勵於輕薄之流，天道左旋，用獎予於淳朴之士。若能自悟，晦迹韜光，望欲有成，勞心苦志，曲盡陰功之事，務存忠孝之心，返乎上古淳朴之風，無流末劫偷薄之俗，自然詩禮傳家，科名復舊，謙和處己，氣象如初，天不負人，人宜力學，凡為士者，各宜戒之。
　　老君降生之辰，玉帝御太極之殿修文郎顏公書。
　　清河內傳竟
　　#1『寅緣』，當為『夤緣』之誤。