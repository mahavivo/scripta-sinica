元始洞真慈善孝子報恩成道經
　　經名：元始洞真慈善孝子報恩成道經。撰人不詳，約出於唐初。係隋唐孝道派經書。現存兩種文本：一、《元始洞真慈善孝子報恩成道經》，收入《正統道藏》洞真部本文類。二、《洞玄靈寶八仙王教誡經》，收入《正統道藏》太平部。今以前件為底本，徒件為參校本。
　　元始洞真慈善孝子報恩成道經
　　道言：左右中真結形之始，分於元始無上大道應化之氣，孕靈瓊胎，九萬大劫，幽閑寥寂。九萬劫後，法當應世，結形理氣，出於瓊胎。出胎之時，九天雷震，九地開裂。舉步之初，登天寶華，身出金光，猶如初日。二晨挾照，晶彩朗耀，眸有斗心，星前日象#1。緑髮駢齒，紫氣連霄。所在之處，七素之雲，晨夕蔭蓋，隱龍負蓮#2以為牀座。天燈天燭，照明雲路，天樂天梵，萬音齊鼓。龍鳳撫節，謠歌太平。邕邕和雅，非可名目#3。甘泉甘井，飲之愈疾，形如金玉，無有衰老。無為和化，經九萬劫。
　　爾時 ，三真化作嬰童，託附真母，已#4漸長大，隨世成立。無上大道元始天尊，授此三真號曰至孝真王。治化中國，傍攝四夷，有生之類，咸來受事，教其慈孝，敬天順地，守一寶形，憐憫萬物。三千三#5百年後，又更改新，所謂淘汰滓穢，水火冶鍊。是時三真孝王，一治日中，二治月中，三治斗中。上持三晨，晶曜幽夜，玄治三氣，冥適空有。應變焂忽，不待呼召，如形出影。不由憶想。雖處上界，道適下土。無上無下，無邊無際。隨方設教，拔#6諸異類。與其同好，心無疑悮。孝心高遠，神力無比，迴天轉地，制御陰陽。賒促運度，驅役千靈，感動祥瑞，無翼而飛。瞬息九萬，屈伸之頃，已周萬天，皆由至孝。慈順二親，憐愍一切，動植之類。孝道慈悲，好生惡殺。食肉飲酒，非孝道也。男女穢慢，非孝道也。胎產屍敗，非孝道也。毀傷流血，非孝道也。偷劫竊盜，非孝道也。好習不善，講論惡事，非孝道也。樂處穢賤，內外流汙。心形疏懶，不修生道。信心不篤，輕浮彼好#7，隨事放逐，守一不專，心氣離散，生老病死，種種煩惱。死入地獄，窮劫受苦，永無出期，無善因緣#8，失吾孝道，得種種苦。下世男女，修吾孝道，與道同德。既同德已，與道同光，既同光已，與道同真。既同真已，與道同身。既同身已，與道同神。既同神已，與道同變。既同變已，與道同壽。既同壽已，與道同有。既同有已，與道同無。既同無已，無處不無。無處不無，亦無處不有。無處不有，寂寥虛豁。無處不無，隨心應變。#9或為帝王，或為忠臣，或為賢人，或為孝子，或為道士，或為國師，或棲寒林，清齋苦行，誦經念道，立功立德。或為良將，不戰而勝。或積穀帛，濟惠飢寒。或作明師，除諸疾疫，種種利益，一切生有。或下#10燈燭，照明積夜。或促萬劫，以為一劫。或延一劫，以為百劫。或一毫端，而勝大地。或一毛孔，盛九大河，及以四海，不撓物性，不覺不知。或引十方世界，勝一針鋒，來對目前。有生之類，皆見三真光氣法身，種種說法，各得悟解。奉吾孝道，能入不可思義處，能為不可思議事。失吾孝道，救苦不暇，生死相續，不可思議。奉吾孝道，得無畏果。第一離生死怖畏，得不生死果#11。第二離暗障怖畏，得光明果，晝明神光，夜照天燈，久則身光，無晝無夜。第三離飢寒怖畏，得天厨天衣果。第四離衆試怖畏，一切魔王，及諸猛獸，皆來受事，而為侍衛。第五離有形怖畏，得入無形果。入無形果者，非滅非生，而無形相#12。即此凡身，得成道身，身同光氣，昇入無形，同於虛空，是故謂之得無形果。高下自任，聚散隨心，有無在意，不待身心而所為也。孝治天下，不勞法令。孝治其身，志性堅正。孝治百病，天為醫之。孝治萬物，衆毒不害。孝治山川，草木不枯。孝營生業，田蠶萬倍。孝至於天，風雨以時。孝至於地，萬類安靜，神芝靈木，處處呈瑞。孝至禽獸，龍麟鸞鳳，翔集境內。孝至淵澤，河侯獻珠，魚龍踴躍，靜息波浪。但孝二親，元元大恩。天地萬靈，晨夕侍衛。行道守一，自然得道。孝道至大，與無並生，治於三光，照曜幽夜，有生之類，侍賴無窮。
　　爾時，靈童稽首，敢問天尊：下世世人#13，多有不幸，早喪二親，孝心何申？於是天尊答曰；敬天順地，朝禮三光，如孝父母，無有異也。成道益速，所願從心。又順地者，順於王氣。朝禮五嶽大小便利。不忤太歲，順於四時。修日新道，期於八節。請生謝罪，內外芳潔。披心露膽，心香自熏，洗滌荒穢，精而復精，猶嫌不精，真而彌真，猶嫌不真，不真為真，求吾真道。邪魅應之，卒至退敗。生入邪道，魂魄被熱，顛狂惑亂，自製一法，敗黷道要，以求利用。贓滿罪積，生身被考，種種苦惱，死入地獄，遍遭湯炭，永無出期。縱得出世，生墮六畜，不如意中。或生下賤，盲聾瘖瘂，手足不具，永不見道，永不聞法，為諸人畜之所擯役。#14 飢寒困苦，性命危脆。一失大道，長淪惡趣，不可思議。
　　道言：有德之人，孝心高遠，道合天地，故天不能殺，道不可滅，故地不能埋。如理瓊霜，終成金寶#15，不可毀壞。上天入地，無所滯礙。往昔有人，不識大道，貪生畏死，晨夕正念，朝禮枯樹，以求不死，積四十年。大道愍之，勤苦不懈，救#16其道氣，如是枯樹，一旦榮華，此人歡喜，彌加精進，採服其華，身遂得道。修道之士，取於不懈。積功累德，心行日新。神燈神香，神光神通，是道之信。其志#17不已，道來降之，教其真要，定不虛也。
　　道言：下世邪俗，睹道幽驗，因以求用。規他施財，入己私費。為邪所中，終不得道。慳貪不捨，失慈悲道，無孝順心。為利奉道，益其詐偽。詐偽之罪，天地不赦。學道之士，莫與共處。應須訶責，舉其過咎。擯出治罪，勿許詐悔。更次道流，收其贓賄，以給貧病，不得穢財，以營神功。
　　道言：孝治堂宇，粧嚴精舍，無令穿敗。流俗士女，卑賤熏臭，瘡疣垢穢，酒色喪產，食啖魚肉，茹葷辛者，永絕彼往，勿相親近，勿履齋厨。
　　道言：復有十惡，五逆不孝，陰賊誹謗，毀訾破敗善道。嫉妬傲慢，貪婬嗜酒，好啖魚肉，田獵捕殺，偷盜劫賊，遵奉邪道，心無慈孝，志不平等，捨貧親富，喜好嘲調，情愛戰鬪，習蓄器仗，無忍辱心，利己傷物，孝道所忌，人畜所畏，不合聞道。應須遠避，勿相親近。
　　無上大道說此教戒，為下世明王孝治天下，為諸孝子報父母恩。軌則家國，使天下太平，八表歸一。咸遵至孝，有得之者，晨夕誦持，不揀男女，無論貴賤，皆令習誦，以答二親元元大恩。說此經時，天現神燈，處處明朗。天鐘天磬，天歌#18天樂，空中自鼓。天香天華，隨風流轉。家國人人，供養是經，思其義趣，奉行其事，傍勸木聞。有用之者，應精紙筆，疏潔澡沐，焚香抄寫，百卷千卷，流通供養，香燈不絕，心無懈倦，必得成道，不可思議。
　　元始洞真慈善孝子報恩成道經竟
　　#1晶彩朗耀，眸有斗心，星前日象：《八仙王教誡經》作『晶彩曜眸，背有鬪星，心前日像』。於義為長。
　　#2負蓮：《八仙王教誡經》作『圓蓮』。
　　#3 非可名目：《八仙王經》作『晃曜耳目』。
　　#4已：原作『以』，據《八仙王經》改。
　　#5『三』字據《八仙王經》補。
　　#6 拔：原作『友』，據《八仙王經》改。
　　#7彼好：《八仙王經》作『頗好』 。
　　#8無善因緣：《八仙王經》作『原乎因緣』 。
　　#9既同無已，無處不無；無處不無，亦無處不有。無處不有，寂寥虛豁；無處不無，隨心應變：按以上八句，《八仙王經》 作『既同無已，無處不無；無處不有，亦無處不有；無處不無，寂寥虛豁；無處不有，隨心應變』 。
　　#l0下：原作『不』，據《八仙王經》改。
　　#11不生死果：《八仙王經》 作『不生不死果。』
　　#12非減非生，而無形相：《八仙王經》作『非滅生而無形耶。』
　　#13下世世人：《八仙王經》作『下世生人』。
　　#14擯役：《八仙王經》作『擯觸』。
　　#15金寶：《八仙王經》作『會利』。
　　#16救：原作『求』，據《八仙王經》改。
　　#17 其志：《八仙王經》作『建志』。
　　#18天歌：《八仙王經》作『天梵』 。