太上九天延祥滌厄四聖妙經
　　經名：太上九天延祥滌厄四聖妙經。撰人不詳，約出於宋元。假託元始天尊說召請四聖消灾之法。一卷。底本出處：《正統道藏》洞真部本文類。
　　太上九天延祥滌厄四聖妙經
　　啟請呪
　　仰啟北方四元帥，束縛羣魔大聖尊。
　　披頭仗劍偉形容，百萬天兵常擁護。
　　天蓬天猷除兇惡，翊聖真武賜吉祥。
　　臣今伏願降靈壇，一切灾厄自消散。
　　至心皈命禮，六龍陛左，九虎關中，現三頭六臂之威容，運七政八靈之洪造，帝鐘纔震，萬聖齊臨，鉞斧輕揮，羣魔碎滅，神光赫赫，常救護於眾生，真性巍巍，誓永興於正道，劈尸千里，斬鬼五形，大悲大願大聖大慈、通天祈祐、延祥滌厄、保寧身命、北極天蓬八十一軍大元帥、護國消魔真君、證果法雲普覆天尊。
　　至心皈命禮，妙有天中，通明殿右，領天罡之次帥，列下土之諸侯，憫凡庸迷謬以喪真，仰聖相大光而作序，讚演諸天之隱韻，述敷大梵之仙章，俯憐崇奉之誠，大賜護持之力，雲隨步發，海逐身流，大悲大願大聖大慈、通天祈祐、延祥滌厄、滋育身命、北極天猷大元帥、普化天帝、證果沖和應善天尊。
　　至心皈命禮，帝閫功成，天庭位列，總三洞五雷之號令，掌八天九地之權衡，慾造化之樞機，僚真仙之將吏，無邪不斬，何鬼敢當，攝大力之妖魔，逐流星之芒怪，光華日月，威震乾坤，大悲大願大聖大慈、通天析祐、延祥滌厄、護持身命、北極翊聖黑殺大元帥、儲慶保德真君、證果遊行三界天尊。
　　至心皈命禮，虛危分宿，壬癸孕靈，化身自金闕之尊，居位極玉虛之奧，玄妙極至，奚止於輔正除邪，正一所生，豈但於消魔護國，保劫終而制劫始，護羣品而掌羣仙，勇果全才，威神備德，大悲大願大聖大慈、通天祈祐、延祥滌厄、安和身命、北極佑聖真武大元帥、玄天元聖仁威上帝、金闕化身、證果終劫濟苦天尊。
　　至心皈命禮，始青天之最上天，清都闕之真妙闕，承五色光明之洞照，一會罕逢，聽九天延祥之玄機，四真可仗，喜遇金方之皇老，重啟塵世之業因，幸元尊垂示以符文，對眾聖重付以祕呪，開大地祈祥之便路，彰大玄有感之赫靈，何灾不滅，何福不臻，依願而行，依誠而應，大悲大願大聖大慈、靈羣會上，滌厄品中，十方上聖諸天帝君、三官五帝、日月諸星、北斗南辰、真人神仙、至真大聖、九天丈人、天曹列聖、生日本命、運限星辰、四聖部中靈童力士、神王猛將、北方兵從、法籙威神、嶽漬主宰、祀典神祇、經筵鑒證，一切真靈，伏願愚忱上達，聖駕俯臨，滅灾錄善，而所啟所從，馘毒衛生物作威作福，願與諸含生一心皈命禮。
　　開經玄蘊呪
　　天地真元象，人間道德尊。天文書八角，悟者釋邪根。懃意通丹闕，虔心達紫清。祥煙森八極，瑞靄布仙京。渺渺三乘理，明明一性存。今思最上法，願得出迷津。
　　太上九天延祥滌厄四聖妙經
　　爾時，元始天尊在始青天中，玉都之闕，靈臺之上，放五色光明，色色俱異，洞照內外，皆使朗徹。大會十方諸天，日月星宿，三官四聖，北斗南辰，真人神仙，至真大神，四維上下，嶽瀆主宰，無鞅數眾，說無為妙道，金光射日，紫靄盈身，法雨遍施，靈風普扇，金童執節，玉女捧香，鸞鳳交嗚，妃后奏樂，座前土木百精皆聽思議。是時座下有一天君，號曰西方白帝七炁天君，執簡長跪，上白天尊曰：臣觀世間人處牢籠，種種不同，或有衣之錦繡，食之珍羞，金殿玉堂，雕梁峻宇，或有朝丐暮覓，服露殘軀，神廟依棲，竄身無地，或有雖生人道，傴僂瘡癩，人皆憎嫌，寒餓困窮，盲聾喑啞，手攣腳跛，身不具足，或為下賤，笞撻苦楚，萬種千辛，無門可告，或有恃上逼下，以強凌弱，未審此因緣何若是？小臣未曉，伏願天顏不捨，大開妙義，以明未悟，以解無知。
　　天尊言：善哉，白帝發問斯由，復坐存真，吾為汝說。夫人者，誕育塵寰，戴天履地，自幼至老，自壯及衰，喜名利之華，樂生生之厚，馳逞不息，豈顧危亡，陷溺賢良，任為三業起造，六根竟生，六根既與九結為禍，是故有身即有累，有累即有業，有業即有報，既知有報，全在修持，生諸省悟。且眾生之果，貧窮下賤，宿業相成，富貴榮華，前生所積，善惡昭昭二徑，羣迷任向一途，善者當有善報，惡者乃處惡根，過去今生，如斯是理。
　　天君再問：人生或有疾病困篤年命，灾衰邪鬼來侵，妖魔作害，以何善利可以驅除？
　　答曰：世人不知己身如風如燭，幻化浮生，念念因循，豈可久長，爭財競寶，利己損他，口是心非，恣情嫉妬，故使妖魔作害，無可依投，致得橫傷，枉遭諸苦，吾家自有四將，當為至誠密念其文，無所不應。
　　天君日：四將是何，惟願慈尊明書其跡。
　　天尊曰：北方自有天蓬、天猷、翊聖、真武，統領天兵，驅遣將吏，如有急難，可以注念，自降神威，隨念而至，靈光赫赫，殺氣巍巍，魔鬼潜形，精邪伏匿，一切灾殃，盡皆消滅。 爾時，天尊慜念眾生，即說通天祈祐延祥滌厄四聖神呪。
　　天蓬呪曰
　　天蓬天蓬，九玄殺童。五丁都司，高刁北翁。七政八靈，太上皓兇。長顱巨獸，手把帝鐘。素梟三神，嚴駕夔龍。威劍神王，斬邪滅蹤。紫氣乘天，丹霞赫衝。吞魔食鬼，橫身飲風。蒼舌绿齒，四目老翁。天丁力士，威南禦凶。天騶激戾，威北銜鋒。三十萬兵，衛我九重。劈尸千里，祛却不祥。敢有小鬼，欲來見狀。钁天大斧，斬鬼五形。炎帝烈血，北斗然骨。四明破骸，天猷滅類。神刀一下，萬鬼自潰。急急如律令！
　　天猷呪曰
　　天猷天猷，位列諸侯。上佐北帝，下臨九州。肩生四臂，項長三頭。身披金甲，手執戈矛。雲隨步發，海逐身流。紅光杳杳，紫氣悠悠。雄風靉靉，猛霧颼颼。真氣宛轉，星斗回周。千神自朝，五嶽巡遊。金童鼓吹，玉女歌謳。名列金闕，位鎮酆都。蒼禽獅子，巨海蛟虬。三十萬兵，從我周遊。逢妖即斬，遇鬼皆收。人遭尤善，祟遇無休。降臨福氣，滌蕩無憂。無知小鬼，敢有遲留。吾目一視，永作泉囚。急急如律令！
　　黑殺呪曰
　　北方黑帝，太微六甲。五帝靈君，光華日月。威震乾坤，走符攝籙。絕斷鬼門，行神布氣。攝除五瘟，左右吏兵。三五將軍，雷公霹靂。電激風奔，刀劍如雨。隊仗如雲，手把帝鐘。頭戴崑崙，行遠天下。搜捉鬼神，九州社令。血食之兵，不許拒逆。敢有張鱗，鎮星縛手，北斗收魂。三台七星，持劍斬身。罪不重考，殃及子孫。邪精魍魎，耳不得聞。聞吾呪者，頭破腦裂，碎如微塵。急急如律令！
　　真武神呪
　　乾元有將，頂戴三台。披髮圓象，真武威靈。助吾大道，龜蛇合形。身如山嶽，四氣朗清。金光赫赫，努目光明。牙如劍樹，手執七星。天魔外道，鬼魅妖精。見吾為血，化作紫塵。魁罡正氣，是吾本身。天符通現，大保乾坤。江河淮濟，五嶽之神。城隍社令，拱聽吾命。指揮綱紀，敢有攝停。上帝有勑，救護羣生。敢有小鬼，捉縛來呈。急急如律令！
　　天尊再言曰：眾生處於三毒十惡之世，常被諸魍魎精魅、惡鬼邪神、毒蟲猛獸、刀兵水火、杻械牢獄、疾病苦痛，一一纏染，不能自安，吾先曾出妙法，普度眾生，以符圖神呪付諸法學，及三天大魔王分布人間，救護一切，令得自然。凡夫破齋犯戒，違天負地，不識因緣，不知善惡，不親聖教，不近仙宗，漸入邪風，隨諸煩惱，明明造惡密密，故為恣縱身心，損傷物命，天道不遠，如鑑如水，一一無差，是故毒風惡氣，六天魔鬼，遍滿人間，流行殺伐，中害死傷，日夜萬計，不可稱量。吾遣諸天十極神王下降人間，廣行救度，拯濟眾生，令得清吉，人豈知之。今後世人若能投承大道，篤敬真宗，謝過祈恩，禳灾益筭，無門可解，或新蓋宅宇，動土興工，犯觸禁方，當於中庭燃燈七盞，備時新五菓，燒種種名香，至心望北念經，朱書四聖靈符，貼於舍內四隅，自獲禎祥，四天帝王四聖元帥來下扶護。此之妙典，所禳者伏，所求者應，所陳者達，所啟者從。
　　四聖真君應號真符
　　第一北極天蓬大元帥，延祥滌厄，保寧身命。
　　第二北極天猷副元帥，延祥滌厄，滋育身命。
　　第三翊聖儲慶保德真君，延祥滌厄，護持身命。
　　第四北極佑聖真武帝君，延祥滌厄，安和身命。
　　天尊曰：此四聖名號經呪，其功甚大。若遇年灾月厄，當面北焚香，存神靜慮，至心禮念，皆得消散。
　　或遇身多疾病，服藥不痊，亦當面北，存神靜慮，至心禮念，自然清肅。
　　或遇蝗蟲作害，旱澇為灾，亦當面北，存神靜慮，至心禮念，自然平寧。
　　或遇灾厄相纏，不能解釋，亦當面北，存神靜慮，至心禮念，自然清吉。
　　或為邪精為怪，侵害損傷，亦當面北，存神靜慮，至心禮念，自然驅除。
　　或遇宅宇不寧，財物耗散，亦當面北，存神靜慮，至心禮念，自然康寧。
　　或遇身遭牢獄，酷受苦刑，亦當面北，存神靜慮，至心禮念，自然天仙兵馬，四聖將軍保護其身。
　　此經乃吾家隱祕之文，上帝幽玄之典，若遇本命生辰，及諸齋日，清靜身心，或為父母，或為兄弟，或為己身，或為骨肉，或自禮念，或請正一道士，或三或五或七，以至四十九員，當於聖前至心轉誦，亦有靈童力士、神王猛將、北方兵從，依願而行，依誠而應。
　　爾時，天尊即說四聖都呪曰：
　　北方有將，上帝靈尊。披頭仗劍，主管四維。天上地下，咸使聞知。
　　刀劍如雨，器仗光輝。逢魔即殺，見善令歸。若遇凶灾，至心轉持。
　　飛戈擲火，上徹紫微。身命之宮，有厄相隨。急難為吉，日月並齊。
　　今時即念，得獲悲慈。三五將軍，保護吾身。金光靄靄，霹靂轟轟。
　　逆吾者死，避之者生。內外家眷，得保清寧。天罡魁星，三十萬兵。
　　毒龍猛獸，巨海金精。貪狼巨門，禄存文曲。武曲廉貞。左輔右弼，
　　斬邪破軍。真光速到，萬鬼濳形。急攝急攝，不得久停。合門昌吉，
　　昇入無形。
　　急急如太上混元皇帝律令！
　　黃紙朱書四聖都符，佩帶則無不應驗。
　　道言：四聖元帥永鎮玉帝殿下，統攝三界妖邪，每歲常乃降於人間，察人善功，賜人昌吉，保持帝祚，覆廕羣迷，斷絕惡根，增延禄壽。若世人精專，嚴潔禮念，若一遍，保鍊形骸，誦之二遍，得獲清寧，誦之三遍，內外安和，誦之四遍，神兵自護，誦之五遍，魔鬼遠潜，誦之六遍，身絕病苦，誦之七遍，得見真光，誦之百遍，三界保舉，誦之千遍，永睹禧祥，誦之萬遍，身處仙宮，與道合同。斯文為修行之徑路，作進道之梯航，內能保煉其真，外可屏除其業，靜中觀靜，玄中又玄。於是諸天仙聖得聞妙義，得獲真篇，踴躍歡欣，喜不可計。天君進前作禮，上謝天尊而獻頌曰：
　　至道尊元，包育諸天。本寧本靜，乃聖乃仙。抱黃回紫，出青入玄。天尊悲慈，開演真篇。妙理希夷，上坤下乾。匪彫匪斲，弗黨弗偏。體而用之，身登大千。元罡萬化，播運機權。無為無礙，處乎湛然。今獲靈文，上聖親言。若悟之者，浩劫綿綿。壽齡遐遠，福祿長堅。得處清靜，永向道前。
　　天尊告諸天仙曰：我等誓願流傳此經，若人誠心堅懃，即使灾消福降，永得仙真護持，子孫不絕，世世生生睹天尊前諸聖說經已竟，受得妙法，迴車乘鶴，鳳輦雲軿，拜謝天尊，奉辭而退。
　　太上九天延祥滌厄四聖妙經竟