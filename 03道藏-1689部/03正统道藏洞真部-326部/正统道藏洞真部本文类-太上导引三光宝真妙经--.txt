太上導引三光九變妙經 
　　玄古高聖、无極天真、玄和靈妃、太明玉女，與三十二天天君天帝、天真大神、靈寶真人、諸天仙眾、仙童玉女、日月真官、列曜星辰、无鞅僚掾，及日月星內遊散仙民，常以太陽正炁之時，正月、三月、五月、七月、九月、十一月，左引日華，右引月魂，仰朝萬聖，俯挹列星，奉修定光真常之道。一名流精，二名澤嬰，三名法炁，四名陽玉，五名雲華，六名道仙，七名九變，八名定光。此道都畢，歸真於常。隨炁昇淪，與道玄會，不生不滅，億劫常存。諸天真仙，咸所翫習。日君月帝，星宿真官，亦所常契，真常之道，莫不歎服。元炁吐天流精，嗡漱澤嬰，引伸法炁，導御陽玉，灌鍊雲華，化演導仙，超騰九變，身生奇彩，手回定光，躍影太空，登度三界，永出生死，飛昇上宮。
　　五老大聖，諸天真人，導引三光流精。時一百二十五真人，誦詠法契八會之音。
　　妙道分一炁，炁中分陰陽。凝化日月星，燦然流三光。九華含九道，八色怡八方。煥爛洞真體，流精歸太芒。下生淵泉宮，上列无何鄉。縱體復飛跡，欻然都相忘。七寶流精結，混沌雜華芳。嚥服九雲散，此樂殊未央。
　　道引流精，誦契畢，服三符。
　　五老大聖，諸天真人，導引三光澤嬰。時一百二十五真人，誦詠法契八會之音。
　　玄絕九炁中，澤嬰生太无。鬱儀煥暘谷，結璘耀天衢。五星流寶光，斗極回乾樞。飛炁鬱勃散，嚥御方踟躕。超跡天寶階，鍊芝服華敷。炁布萬神備，舉形昇太虛。
　　導引澤嬰，誦契畢，服三符。
　　五老大聖、諸天真人，導引三光法炁。時一百二十五真人，誦詠法契八會之音。
　　浩晶生法炁，氤氳凝玄中。兩曜共澄澈，五緯交相通。三光煥已明，寶炁盈三宮。帝鄉會九老，嚥服百骸豐。金華照光鏡，身與日月同。念道上聖前，萬劫壽无窮。
　　導引法炁，誦契畢，服三符。
　　五老大聖，諸天真人，導引三光玉陽。時一百二十五真人，誦詠法契八會之音。
　　玉陽正真炁，妙道三景分。玄和唱靈音，八會敷瓊文。五老冥丹宅，飄飄乘景雲。大聖諸天眾，駕龍飲玉津。三五定生籍，遊戲太上賓。華光朗无際，携手朝帝晨。
　　導引玉陽，誦契畢，服三符。
　　五老大聖，諸天真人，導引三光雲華。時一百二十五真人，誦詠法契八會之音。
　　引炁鬱羅外，九芒結雲華。七神高上道，三景耀朱霞。捧香服晨精，功滿解世羅。鍊化塵結盡，億齡不為多。落籍三界庭，結友太上家。御景控玄耳，八極何足賒。
　　導引雲華，誦契畢，服三符。
　　五老大聖，諸天真人，導引三光導仙。時一百二十五真人，誦詠法契八會之音。
　　自然至真道，妙極玄中玄。萬天朝玉陛，九老叅華軒。三光有靈炁，所度惟聖賢。勤行導仙業，嚥御吞華根。神形合三象，渺渺歸本元。皇鳥翔十天，飛舉不顧還。
　　導引導仙，誦契畢，服三符。
　　五老大聖，諸天真人，導引三光九變。時一百二十五真人，誦詠法契八會之音。
　　迢迢三天上，落落九玄臺。真童採芝集，玉女持花回。天賓挹仙客，俯仰升瑤階。天河處東井，寶炁縈空來。嚥納漱瓊津，兆劫不復衰。矯首三清路，振衣何樂哉。
　　導引九變畢，誦契後，服三符。
　　五老大聖，諸天真人，導引三光定光。時一百二十五真人，誦詠法契八會之音。
　　至矣上真道，妙哉靈寶章。吸景導五星，嚥嗽存華芒。流精灌百體，皎晶凝雪霜。洞違照內外，滓塵都消亡。豐肌不復老，契此名定光。永宴太明館，斯為不夜鄉。攝跡歸本根，九轉凝真常。
　　導引定光，誦契畢，服三符。
　　服符揖真，導體嚥炁，二景混合，三光會同。我身超然，與光合一。應則歸有，寂則入無。逍遙太虛，隱見无極。以此自在，為自然至真之人，亦名元始五老靈寶三十二天定光真人也。常與十極大聖、十華高真，四天帝王、五老上帝，侍從千真萬神、三界官屬，遊息洞陽之闕，絕觀臺中，即有皇曾天、和陽天、孔昇天、霄度天，四天各有三十六國，國有君臣土地，人民帝王，人鳥崑侖，玉京金闕，玄都五嶽，神仙靈司，大澤名山，八威神獸，飛沈遊息，鱗介羽毛，丘林蠢動，化成七寶，暎照四方。法鼓駭空，靈音合奏，歌詠太上八會之章。有進學初仙，得預觀聽，昇綱飛紀，從紀旋斗入魁，嚥元吞精，融神合妙，手回六度，足躡九華，縱身凌虛，與景混一，永登妙道，後天常存也。
　　玉完天、恭華天、皇崖天、元洞天，有浩陽玄元之臺，為九變真人所登之處。
　　何童天、宗飄天、極風天、妙成天，有玉華之林凌雲之臺，為導仙真人所登之處。
　　平育天、皇笳天、孝芒天．、禁上天，有玄昌寶臺，為雲華真人所登之處。
　　文舉天、堂耀天、翁重天、常融天，有回陰太真之臺，為玉陽真人所登之處。
　　七耀天、端靖天、江由天、騰勝天，有雲結靈飛之臺，為法炁真人所登之處。
　　越衡天，恭慶天、上揲天、梵度天，有无量極觀之臺，為澤嬰真人所登之處。
　　濛翳天，極瑤天、曇誓天、賈弈天，有十絕九華之臺，為流精真人所登之處。
　　凡此八臺，皆三光真仙、四天天王，與諸真人登覽遊宴之所，天文玉書，鏤玉為字，在此臺之內，名曰元始八天符命。導引者尊奉吞餌，變質易形，鍊有待之軀，入无形之道。修行之時，別室存道，清齋絕塵，以六陽之月，六炁宣和，天真感應。或於靈丘仙嶽之上，澄神注念，立可上通。若在民間，諒難感徹也。
　　元始天尊、太上大道君、太上老君、五老上帝、四極真王、九天帝君、四天帝王、三十二天帝、太上十華真人、三元君統錄眾聖，一切尊神，每以此月，導引三光。三光開玄，正炁宣行，天度均正，八風无愆。即命真仙官眾，朝謁四方老子天尊，隨念顯形，神光煜燿，以助日月之明。修此道者，當於齋室，旦夕存禮，以冀感通也。
　　東方八天老子天尊。太玄老子總御天尊。
　　玄微老子八明天尊。方御老子流霞天尊。
　　太丹老子三真天尊。黃庭老子太乙天尊。
　　北帝老子太皇天尊。天威老子顥炁天尊。
　　紫極老子回真天尊。南方八天老子天尊。
　　龜山老子五炁天尊。圓行老子寶鍊天尊。
　　導通老子侍極天尊。千誦老子回道天尊。
　　四明老子隨生天尊。雲慶老子雲光天尊。
　　遊玄老子上京天尊。寶量老子元老天尊。
　　西方八天老子天尊：太衡老子普度天尊。
　　九炁老子真化天尊。黃老老子度生天尊。
　　紫陽老子養神天尊。定相老子飛行天尊。
　　高業老子觀天天尊。飛黃老子九光天尊。
　　大法老子玄極天尊。北方八天老子天尊：
　　回元老子三素天尊。六合老子北度天尊。
　　紫度老子流嬰天尊。興相老子真炁天尊。
　　勸化老子至容天尊。百仙老子延真天尊。
　　兵刃老子五炁天尊。九變老子清靜天尊。
　　元始天尊，統億劫以來諸天大聖、十方應化老子天尊，脩洞天靈寶導引齋法。當以正月、三月、五月、七月、九月、十一月，六陽齋月，正中之時，隨方敬禮老子天尊。首體投地，三十二禮，散華燒香，晝日祈請，然燈靜念，夜以朝懺，一心丹竭，萬善咸臻，至真太神，當自冥應，克得通感，度學道之人也。
　　太上洞玄靈寶導引三光妙經竟