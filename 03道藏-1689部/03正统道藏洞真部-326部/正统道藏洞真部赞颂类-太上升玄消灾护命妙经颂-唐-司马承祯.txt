太上昇玄消灾護命妙經頌
　　唐貞一先生司馬子微撰
　　經名：太上昇玄消灾護命妙經撰頌。唐道士司馬永禎（字子微）一卷。底本出處：《正統道藏》洞真部贊頌類。
　　太上昇玄消灾護命妙經頌序
　　天尊示見三界，慈憫四生，開眾妙之門，救無極之苦，是以垂文玄教，曲奏妙音，俾未聞者聞，令未悟者悟。此經者，蓋太上玄元老君之所作也。其旨也，即妙性之本，萬法之宗焉。文雖簡略，理實淵深，一毛吞四海之波，巨黍納無鞅之眾，神明莫測，智識難詮，不可以聲求，不可以色見，遠而無外，近而無親，追之不見其前，伺之不來其後，無上之上，不可階而升也。玄之又玄，不可得而聞也。混先天而不古，歷浩劫以長存，尊而無名，貴而無位，邊巡萬變，倏忽無邊，照耀則日月有虧，覆載則乾坤不普；隨機化導，對境忘心，訣疑網以入玄宗，引輪迴而歸覺路，散余一氣，毓彼羣生，失我則逝水以俄傾，保我則後天而不老。毀之者持巨箒以掃崑崙，究之者類鴻鵲之飲滄海。所以玄言莫暢，聖道難彰，縱有修行，徒多讀誦，朝聞夕死，未見其人，不揆斐然，輒為頌云。
　　太上昇玄消灾護命妙經頌
　　漂浪愛河，流吹欲海，
　　誰言河海闊，深淺尚能知，愛欲情無底，何年有出時。
　　沉滯聲色，
　　水鳥及風林，咸歸一法音，如何顛倒性，自起萬般心。
　　迷惑有無，
　　虛無含有象，有象復歸無，心若分明了，知權呼有無。
　　無空有空，無色有色，
　　無空空不空，無色色不色，若能知色空，色空皆自得。
　　無無有無，有有無有，
　　有有兼無有，無無及有無，虛心能不動，妙道自來居。
　　終始暗昧，不能自明，
　　如人入黑暗，目睹又何曾，若要分明見，須憑浩劫燈。
　　畢竟迷惑。
　　有相兼無相，迷惑終不知，未能明覺性，安得决狐疑。
　　天尊告曰：汝等眾生，
　　眾生情行劣，迷失道根源，特謂宣宗旨，教令入妙門。
　　從不有中有，不無中無，
　　物向無中有，道從有裏無，莫生無有見，迷執自消除。
　　不色中色，不空中空，
　　空色互相生，相纏如糾墨，要知空色理，自莫分空色。
　　非有為有，非無為無，
　　道性本虛無，虛無亦假呼，若生無有見，終被法來拘。
　　非色為色，非空為空。
　　不空是真空，不色是真色，空色便為真，真法何曾得。
　　空即是空，空無定空，色即是色，色無定色。
　　是空及是色，究竟總非干，要認真空色，迴心身己觀。
　　即色是空，即空是色，若能知空不空，知色不色，
　　空色宜雙泯，不須舉一隅，色空無滯礙，本性自如如。
　　名為照了，始達妙音。
　　妙音喻虛性，虛心非妙音，認他毫髮事，難得自由心。
　　識無空法，洞觀無礙，
　　一心觀一切，一切法皆同，若能如斯解，方明智慧通。
　　入眾妙門，自然解悟。
　　了悟性根源，名為入妙門，妙門方便法，是法勿留存。
　　離諸疑網，不著空見，
　　决破疑惑網，有無都不干，正心長自在，如準入雲盤。
　　清靜六根，斷除邪障，
　　心靜六根清，六根隨性行，性能無著物，邪障那邊生。
　　我故為汝說是妙經，名曰《護命》。
　　妙經無礙性，權立妙經名，故為眾生說，令教悟此經。
　　濟度眾生，隨身供養，
　　一真度一切，如檝濟橫流，真性隨身有，勿於身外求。
　　傳教世間，流通讀誦，
　　傳教虛無理，世間散布行，誦經能萬遍，其義自分明。
　　即有飛天神王、破邪金剛，
　　真性號神王，飛天無定方，破邪能自外，堅固喻金剛。
　　護法靈童、救苦真人、金精猛獸，
　　靈童即正性，無染號真人，威猛喻師子，名殊一法身。
　　各百億萬眾，俱來侍衛是經。
　　諸天諸聖眾，無一亦無二，性不逐波流，是名真侍衛。
　　隨所供養，捍厄扶衰，
　　語默及游息，無生一念思，忘形歸恍惚，神鬼不能窺。
　　度一切眾生，離諸染者。
　　正法度邪法，眾生見處偏，若生無有見，即被染心田。
　　爾時天尊即說偈曰：
　　天尊重說偈，直為指心源，者，令歸解脫門。
　　視不見我，聽不得聞，
　　道非于視聽，視聽轉生疑，應物臨機用，虛心即可知。
　　離種種邊，名為妙道。
　　心疑隨萬境，隨境認心田，道非有為有，方名離種邊。
　　太上昇玄消灾護命妙經頌竟