元始洞真決疑經
　　經名：元始洞真決疑經。又名《太上决疑經》。係唐人改變《本際經》第二卷之名，單行成書。一卷。底本出處：《正統道藏》洞真部本文類。
　　元始洞真決疑經
　　爾時，元始天尊在協晨靈觀崚嶒之臺，與太上道君及十二億高真上聖俱坐白玉獅子之座，具宣秘要，開闡妙門。自非天尊同業共行入道界人，不預斯集。是時天尊放五色微妙光明，遍照十方一切國土，光中演出種種類音，各隨風俗，聞者皆解。宣說諸法悉是無常，煩惱穢惡無自在者，須臾變滅，猶如夢幻。汝等咸應生厭離想，雖壽億劫不體道妙，終必死壞。三清眾聖，念念無常，是故世間無可保者。元始天尊為汝等故，權見應身，教導汝等，並得開度；諸未度者，為後世緣，功成事遂，誓願克滿。今當反神，還乎無為湛寂、常恒不動之處。汝等若有疑網之心，悉來啟問，當為演說。是吾最後委訣之辭，宜各及時，勿懷憂悔。復以神力震動大地，周迴旋轉，驚駭物心。當爾之日，三惡眾生皆得休暇，人天之報各蒙增益，無諸苦惱障難之事。莫不一時遠近俱集，其眾無量，不可勝言。是時大眾咸同一心，瞻仰道君，目不暫眴；稽首興悲，而說偈言：
　　元始無上天人師，今捨大慈離生死，
　　獨反善寂妙一源，不住世間濟塵滓。
　　真智淳浄無礙身，譬喻言辭莫能擬，
　　非是我等所知見，何能觀之悟玄理。
　　我等始發上乘心，猶如初生小犢子，
　　唯賴應身大悲牛，法乳飲餧成壯齒。
　　天尊應現無比身，一切含生所怙恃，
　　云何一旦棄本誓，世間孤露失依止。
　　善哉世眼大道君，了達真應無終始，
　　願為勸請元始尊，覆護眾生如父母。
　　太上道君為眾生故，從座而起，稽首天尊：惟願大哀，愍傷一切，久留妙應，常住世間，教導利益，使得成就，咸蒙起度，普入法門。
　　元始天尊大悲薰心，答道君曰：乃能憂念一切含生，隨順世間，請我住世。道君，當語此眾之中未入定者：自我得道以來，經無量劫，常在世間，未曾捨離。若應度者，常見我身；運會遷移，則不能見。此劫眾生，機宜所感，當由道君而得度脫。是故我今昇玄入妙，汝等肉眼不能見我真實之身，謂言滅盡。但修正觀，自當見我，與今無異。若於空相未能明審，猶憑圖像係錄其心，當鑄紫金寫我真相，禮拜供養如對真形，想念丹到，功德齊等。所以者何？身之與像俱非實故。若能明了非身之身，圖像、真形理亦無二。是故敬像隨心，獲福報之輕重，唯在汝心。貧窮之人，泥木銅綵隨力能辦，殿堂帳座、旛花燈燭稱力供養，如事我身。承此因緣，終歸正道，必當與我期在大羅。復告道君：諸大眾中有疑未了，隨意問難，當助教誨，令速悟解，勿使失時。
　　太上道君舉手告眾：我奉天尊垂慈教勑，令使汝曹庾所未悟，各宜知之。是時太極法師真人徐來勒，於大眾中從座而起，到太上前，長跪啟曰：臣以有幸，預接尊顏，加見訓示三寶洞極，位忝上真法師之任，過蒙甄錄，未可為喻。今奉告命上問天尊，誠非愚訥，所能啟請。然臣既任法師，方宣正道，兼蒙教令，不敢藏情，輒欲諮問。惟願弘慈指誨可不進退之義，伏惟誡示。
　　太上道君告來勒曰：汝積功累德，致上聖顯徵，作大法師，開導後學，有疑請决，正是其人。時徐來勒斂容正服，安庠雅步，於大眾中猶如弟子在栴檀林，從容無畏；承道聖旨往詣天尊，五體投地，叉手作禮，悲感涕淚，上白天尊：向於光中，已奉教命重禮道君，上宣勸督。不揆愚淺，輒欲諮問，惟願天慈必賜哀許。
　　於是，天尊歡喜，答曰：善哉，善哉。汝有所問，甚得機宜。汝今善聽。譬如國王統領天下，具足七寶種種庫藏。是王有時巡行四海，以自娛樂，普益黎氓。儲君承統，紹宣洪業，加以委寄。有大智臣，贊揚正治，利安臣民。我亦如是，運御一切為大法王，欲巡至妙昇玄之域，以正觀心導三清眾。悉以正真祕密寶藏委付道君，拯卹貧窮無善財者，班錫功效精進之人。復欲普令諸真大聖共弘正道，隨機所稱，各開利益；亦如國王所付之臣，必選深智堪委寄者，然後付之。汝亦如是；又於無量微塵之劫，捨欲守真，精進猛勇，智慧明了，福德薰修，故能發無上心，諮論大法。我以圓足具福慧故，善能釋汝疑惑之心，知汝堪受甚探祕藏，輔助道君弘道利物。
　　於是，太極真人白天尊曰：敢問委世正法流行，所說言辭隨從世典，天魔異道添糅真經，語以義求，云何分別？願示其要，使將來世無留礙心。
　　天尊曰：道本無言，亦無文字。但為世間無明眾生愚癡觸壁、懸心寘道無由悟解，故立世典，漸啟童蒙；乃寄語言宣示正道，假借文字著述經圖。語字乃同，非復流俗。子欲識者，當一心聽：有十二印，印我正法。若諸教中有此法印，即是正經；無此印者，即是邪說。何等十二？一者，世間有為之法，皆悉無常，即生即變，即老即滅，逝水電光、駿馬飈風莫之能比。諸夭壽限，期滿亦謝，隨業流轉三惡道中。大期死壞，易可知覺；變易無常，世不能了。三清之人，見生滅相，覺無常苦，智明了故，體無相故，以智慧故，能知能覺；忘不著故，不以為苦。而是任放，恬愉安樂，懸解未圓故，隨念生滅。二者，一切世法皆無有我，不自在故，非真實故，相因待故。三者，世間有心之法，皆悉苦惱。何以故？可逼迫故，可違逆故，無常遷滅故。苦有二種，一麄一細。云何為麄？一切受生，老病死壞，冤家合會，恩愛分離，所求不稱，是名麄苦。云何為細苦？即細無常，念念損壞，真是苦惱，人不能知，是名細苦。四者，一切世間不淨穢惡，亦有麄細，麄者可見，細不可知。如世肉身，皮膚血脉，大小不浄，屍形臭爛，是麄不浄；煩惱結漏，慧者棄薄，是細不浄。五者，萬物皆是空，無性無實故，假眾緣故。六者，出世昇玄，至道常住，湛體自然，無生無滅，離有為相。七者，真一妙智，自在無礙，神力所為，隨意能辯，故名大我。八者，離二無常，不受諸授，心相寂滅，故名安樂。九者，真性虛通，離一切相，無染無穢，是名清浄。十者，至道真實，非偽雜身，是金剛身，故名善有。十一者，是世間法及出世法，皆假施設，悉是因緣，開方便道，為化眾生，彊立名字。十二者，正道真性不生不滅，非有非無，名正中道。十二法印，定我法門，隨其有言，即宜遵奉。無此說者，不可修行。吾以道眼，遙於寂地觀察眾生，有能分別明了法印、依教行者，我即化身種種，示現人天六道，隨宜施作；倏有欻無，權示接引，覆護輔持，令無留難。卿當以此正法之印，普告天人，咸使知識，按法奉行。太極真人稽首奉命。
　　天真皇人避席稽首，上白天尊：我於今日欲有所問，惟垂聽許。天尊告曰：善哉善哉。恣隨所問。
　　皇人啟曰：不審初學未入定位，何所修習，以為階梯？
　　天尊曰：善哉。皇人乃能為諸未悟眾生，作如是問；末世男女，當得其恩。夫為學者，初修十事以為階梯。如人沿梯，從初一桄至第二桄，乃至極頂，陛階亦爾，自下之高。要須先習此十事法，然後乃能深入正觀。何等為十事法？一生信樂心，乃能進趣。二近善友；遇善友故，引導其心，深信正道。三造明師；師有妙法，廣能宣告，示以要衛。四聞正教，能受讀誦。五能出家，離諸桎梏。六受正戒，防身心口。七隱山林，栖遁獨處，永離囂塵，修寂靜志。八念大道，真是法王，能度眾生，越生死海，猶如船師拯濟沉溺。九念經教，是妙醫方，能示眾生，治煩惱藥。十念法師，是真父母，善能生我，法身慧命。因是十法，能令行人增進正解，入决定位，如陟階梯至于極頂。
　　皇人又問：云何名為修習正觀、登頂之相？
　　天尊答曰：始學之人，精修十行為方便道，學相似空；能解眾生無真實體，漸悟微塵亦無真性，悉皆虛假；入一相門，堅固不退，是名登頂。如上高山，至頂得住，而無退墮。知不退已，進更修習，轉得勝明，能生真道，力用增益，似於無欲。體滯著故，故名為似；入真法門，故名無欲。甚深正教，能通眾生入無欲道，復名法門無欲。增長洞解真性，正見諸法無生滅相，轉出生死，破諸魔眾，心如瑠璃映徹無礙，正中之正畢竟永斷，名轉法輪。法輪之體，是真實智，運出三界，超踰玉清，到常寂處，故名法輪。是諸神尊得是法已，復欲令彼諸眾生等，乘此正智出到道場，方便善巧如所悟說；因此巧說，今得開曉，轉暗入明，由此妙教，是故復名為正法輪。如車有輪能運乘者，隨意所至到安樂處，是正法輪亦復如是，能載行者至解脫處。又如國王有大輪寶，能破怨敵，是法如是，能破四魔異道怨敵，是故復名正法輸也。是名修習正解正觀、登頂之相。
　　皇人復問：若諸大士於惡濁世欲教眾生，先以何法而成熟之？願垂告誨，得兼利益。
　　天尊告曰：譬如良醫，善知治術，然後能治一切病苦。如此經者，即世良醫，能示眾生治煩惱病之要術故。所以者何？未見此經，不識眾生造惡根源，顛倒病相；又不能知治斷之法。如愚癡人身嬰重病，不遇良醫，隨心自服諸餘毒藥，病既不愈，橫夭其壽。始學之人不遇此經，亦復如是，暗習邪道以自救度，既不得度，墮三惡道。是故應當聽受是經，識醫良術，乃能療諸妄惑之病，過度神仙。云何為術？行者欲度一切眾生，先當入定，察其緣起、樂欲、根性差別若干：貪欲偏重，說身無奇，不淨臭穢諸惡充滿，破其染愛念想之心；嗔恚多者，示四等行，使學慈仁忘我愛物，解其忿懟，令無怨惱；愚癡重障，示以法門，方便教誨，令得慧解；散亂之人，示令守一，拘魂制魄，專柔其心；學嬰兒行、著諸見者，示以空相，泯其分別；計畫之心多憍慢者，示無我相、無自在力，何所恃怙而起高心，不久磨滅，終必死壤；苦惱逼迫無暫安時，以無常苦通治諸病，常念正道等療眾疾。是名成熟眾生之相。既成熟已，堪任為說，重玄兼忘，平等正法，入真實際，是名大乘教化之術。此經如是示善治法，是故我說喻如良醫。得此經者，能識眾生諸所偏病及以等病，隨宜授藥，無不差愈。如此人者，亦名醫王。依此經故，能消眾惱，是故復稱為智慧藥。能生智慧，離煩惱病，故名智慧藥。卿等當知，名義無量，或說因為果，或說果為因，能如說教法、為智慧藥者，是名因中而受果稱。何以故？能愈病者乃名為藥，是智慧藥從正教生，是故正教名為智慧藥。此經非但能治惑病，亦能發生妙善之法，能使學者到常樂處、不死之宮。譬如甘露，有服之者，終無橫死，長命延年；此經如是，有服行者，必得常恒安樂之命。若有不能行巧方便，學一向作解而起執滯，更增煩惱，不保長生。譬如有人，雖服甘露，不能將節，傷損藥性，反致毒傷。是故應當於正法門深解方便，隨宜取悟，證甘露道，是乃名為得法利益。皇人作禮，稱善復座。
　　上相青童君內自思惟：天尊所說十種階梯，為如學者入道方便始是之相，我尚未了。初發意者，豈有解耶？作是念已，從座而起，嚴整衣冠，一心庠序；到天尊前，禮畢長跪，白天尊曰：向聞十法為修行階梯，愚未能解，願重告示：云何名為善欲之心？
　　天尊曰：善哉。上相問有二種：一者，狐疑未解，故問；二為一切未解者問。上相已於久遠劫來善解知聞，通達正法，已入道界，沐浴法流；並觀空有，善知廣略說法之要；為眾生故，方便啟請。夫說法者有二種相，一略二廣。為鈍根者，亦略亦廣：但開一門，故名為略；若多說者，智不堪故，於一事中分別說，故名之為廣；以其難悟，指掌慇懃，故名為廣。為利根者，亦有廣略：備開法門，是名為廣；智力堪故，不須曲碎而能具解，粗釋一隅，故名為略。我為皇人處中為說，初學下根理所未究。上相慈愍，為來世人啟請分別，今當廣示。言善欲者，承宿習因，自然而發信敬之念，願樂三寶，欲求出世，厭惡世間。一切眾生凡所為作，皆因欲生：若欲行善，則能趣善；欲行惡者，便造惡事。是欲所本，由根利鈍：福果之人稟氣明利，其根利故，能生善欲；鈍根罪報受氣濁辱，其根闇鈍，則生惡欲。習欲增積，成性不移，是名分別善欲之相。
　　青童君曰：云何復名近於善友？
　　天尊曰：友亦二種，有敗有成。若人勸言：人生受報，任命自然，數盡終敗，非關習業。如刺頭尖，火燥水濕，誰之所為？凡聖愚智，貴賤富貧，誰作之者？但能守分達其所稟，從容自足，何須苦行求學善法？矯性自傷，勞而無獲，尚無見益，何道之有？作此說者，名惡知識，不可親近，宜即遠離。若有說言；一切果報由業緣來，肉眼不覩三世報相，謂言自然；此非實義，汝勿信之。當發善志，尋師問道，修行正教，為來生緣轉入信根，成無上道。如是說者，名善知識，如是之人，常應親近。何以故？是能生成法身命故，能生二世福利樂故。
　　青童君曰：始聞善友利益之相。云何名為造事明師？
　　天尊曰：師有二種，一華二實。所言華者，內無所解，外見解相，光飾誑物，令使信從，是名愚師，不可歸依。所言實者，內解備故，行無缺故，衣弊履穿，謙光晦跡，外若不肖，名大丈夫。若因善友識此師者，宜往服勤，諮稟嚴訓。若說小乘有得之義，生滅相法，有有有無，有因有果，說如是等，名為暗師。若說諸法無修無礙，無滅無生，非有非無，非因非果，而有而無，非不因果，巧解因緣，假名中道示教是法，乃名明師。
　　青童君曰：如是天師，甚為希有。云何名為出家之相？
　　天尊曰：夫出家者，義趣甚深，利益弘遠。家有二種：一者恩愛，二者諸有。始學之人，既值明師，志能勤苦，執事奉承，稟受妙訓。若在居家，父母妻子愛累自纏，如處囹圄，不得自在。適志從容，遠近隨師，詢請玄業。故求父母，請別妻子，捨離居室，遠遊山林，依憑精舍，棄俗服玩，黃褐玄巾，捨世榮華，惟道是務，是名初出恩愛之家。既出家已，勤行齋戒，兔離三塗，信根已立，學靜入空，離三界愛，登入九清，是名出離諸有之家。是名出家。
　　青童曰：我今乃離三惡道家，願得出離諸有家也。不審何者名為正教？
　　天尊曰：若有經文具十二印、應三洞者，是名正經。自此之外，皆名邪法，不可受持。當自請師，審之分別。
　　青童君曰：云何名戒？
　　天尊曰：戒有二種，一者有得，二者無得。有得戒者，三戒、五戒、八戒、九戒、十戒、二十七戒、百八十戒、三百大戒，止惡防罪，未達方便，名有得戒。止離三塗及人中苦，未入道分。若戒諸法，畢竟空寂，是名正戒。無持無犯，開正觀門，為道根本。
　　青童君曰：云何名為隱處山林？
　　天尊曰：是亦二種。，下士小心，常畏諸塵之所染汙故，入巖阜林藪之間，避諸穢惡，靜然端拱，修清浄行。上士在世，不畏塵勞，雖居世間，無所染汙，猶如珠玉體性明浄，處智慧世，依無相野，是名善解山栖之相。
　　青童君曰：云何名為念道之相？
　　天尊曰：夫念道者，通能制滅一切惡相，猶金剛力無所不斷，猶如猛火無所不燒。念有二種：一念生身，七十二相、八十一好，具足微妙，人中天上，三界特尊；是我歸依覆護之處。二念法身，猶如虛空圓滿清浄，即是真道，亦名道身，亦名道性；常以正念不間餘心，是名念道。
　　青童君曰：請事要言，云何復名念經之相？
　　天尊曰：經有三種，大乘小乘及以中乘。係心受持，常生信慕，存想不移，審知是法，是出要道，無他雜念，是名念經。若知諸法本無文字，正觀實相，達其旨趣，亦名念經，是名善解念經之相。
　　青童君曰：云何念師？
　　天尊曰：師者，父也。我若無師，不能得道。是故應當遠近隨逐，心眼觀想，常在目前，不替須臾，無他離此，是名念師。又當正念一切得道大聖眾真，通是師寶，皆能訓我，是良福田，係念歸依，心心相續，邪念不趣，是名念師。
　　青童君曰：始蒙開明，諸疑永斷，來生男女，無復迷惑。禮拜畢已，依位而座。
　　元始天尊抗手告眾：汝等當知，我之真身清浄無礙，猶如虛空，不生不滅，常住善寂大智慧源。雖復窈冥，其精甚信。無量劫來證此真體，安恒不動，超絕無倫，非聖所知，非凡所解。為眾生故，現應受身，遊入五道，稱緣開度，隨宜方便，皆使悟入，應物根性，權示色像，故名應身。而此應身，亦無生滅，無有去來，常住不變；為利一切，隱顯不同，發起精進，令無退轉。諸所應作，皆已畢訖，所未應行，道君自了。汝諸大眾真，宜共奉承，勿於我所生分別念。作是語已，冉冉升空，大眾極目不復能覩。是時，眾真哽咽號慕，如失父母，仰空作禮。轉拜道君，而說偈曰：
　　無上浄妙真智身，真實無相莫能覩，
　　但現應體還本源，是故各懷大憂苦。
　　仰賴太上無極尊，猶如失母依慈父。
　　眾生沒在憂火中，惟願時霔甘露雨，
　　斷絕倒想戀著心，消除諸見滅邪趣。
　　太上道君告四座曰：汝等當知，一切諸法皆空寂相，生死道場性無差別，不應妄生去來之想。若始發意，當識無常，各求自度，離生死苦。天尊遺教，戒勸分明，努力勤修，早求解脫。勿懷憂惱，虛喪善功。說是語已，即與侍從還返玉京。諸餘神仙、十方來者，各禮道君，一時而退。
　　元始洞真决疑經竟