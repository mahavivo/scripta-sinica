九天應元雷聲普化天尊玉樞寶經集註
　　經名：九天應元雷聲普化天尊玉樞寶經集註。海瓊白真人註、祖天師張真君解義、五雷使者張天君釋、純陽子孚佑帝君讚。二卷。底本出處：《正統道藏》洞真部玉訣類。
　　九天應元雷聲普化天尊玉樞寶經集註上
　　註曰：九者，陽數也，乃天道也。主於震宫，故東南有九無之說也，即雷師出入之地也。天者，至大至聖無極無為之炁也。應者，無物不承天命而生也。元者，至大也。又曰萬善之長也，乃四時之首也，五行之先也。雷者，乃天令也。掌生生殺殺之權，動靜人莫可測萬神之奉行也。聲者，生也，萬物得雷震聲而萌也。又曰天不言以雷代言也。普者，上天下地四維八荒無形有形也。化者，天道陰陽運行則為化。又自無而有自有而無則為化萬物生息則為化。老子云：我無為而民自化。又云以德化是也。天尊者，至大至貴之稱也。說者，讚揚也，闡教也，解隱釋奧也。玉者，天地日月之精華，陰陽水火之結秀也。潤而溫，寶而貴，萬載之不可朽滅也。樞者，機也，軸也，乃生殺之始由也。寶者，珍重也。經者，徑也，乃修真入道之要路也。
　　義曰：斯經以玉樞而名者，乃天地之消息，陰陽之動靜也。元數乃乾元用九之說，而普化天尊居其上，為三界之尊十方之靈明矣。釋曰：天尊發願廣大，化及羣生，其德不可量而機不可測也。故以雷聲代化，玉樞為衡，則善善惡惡殺殺生生皆聽於九炁之真王。所以，三界萬靈，十方諸天，莫不皆贊我天尊之元化也。
　　讚曰：祖炁氤氳滿太虛，九天元是九天居。驅雷役雨飛金篆，活物生人備玉樞。三界有情同得道，十方無路不通車。大哉普化明元始，日月齊光信不誣。
　　爾時九天應元雷聲普化天尊，
　　註曰：九天者，乃統三十六天總司也。始因東南九炁而生，正出雷門，所以掌三十六雷之令，受諸司府院之印，生善殺惡，不順人情。蓋以九天之名者，取其陽剛而不泯者之謂也。應元者，仰惟元始祖劫一炁分真，玉清真王應元之體。雷者，陰陽二炁結而成雷，既有雷霆，遂分部隸九天雷祖。因之以剖析為五屬，神霄真王用之，以宰御三界。真王所居神霄玉府，其道在乎巽。巽者，天　　中之地也，東南乃九陽之炁。結清朗光，元始父祖，化神霄玉清真王。玉府在碧霄梵炁之中，去雷城二千三百里。雷城高八十一丈，左有玉樞五雷使院，右有玉府五雷使院。天有四方四隅，分為九霄，惟此一霄居於梵炁之中。在心曰神，故曰神霄，乃真王按治之所。天尊臨蒞之都。卿師使相，列職分司，主天之灾福，持物之權衡，掌物掌人，司生司殺，檢押啟閉，管鑰生成。上自天皇，下自地帝，非雷霆無以行其令。大而生死，小而枯榮，非雷霆無以主其政。雷霆政令，其所隸焉，三清上聖雷霆祖也，十極至尊雷霆本也，昊天玉皇上帝號令雷霆也，后土皇地祇節制雷霆也，北極紫微大帝掌握五雷也。五雷者，天雷，地雷，水雷，龍雷，社令雷。又有十雷：一曰玉樞雷，二曰神霄雷，三曰大洞雷，四曰仙都雷，五日北極雷，六曰太乙雷，七曰紫府雷，八曰玉晨雷j 九曰太霄雷，十曰太極雷。又有三十六雷：一曰玉樞雷，二曰玉府雷，三曰玉柱雷，四曰上清大洞雷，五曰火輪雷，六曰灌斗雷，七曰風火雷，八曰飛捷雷，九曰北極雷，十曰紫微璿樞雷，十一曰神霄雷，十二曰仙都雷，十三曰太乙轟天雷，十四曰紫府雷，十五曰鐵甲雷，十六曰邵陽雷，十七曰欻火雷，十八社令蠻雷，十九曰地祇嗚雷，二十曰三界雷，二十一曰斬壙雷，二十二曰大威雷，二十三曰六波雷，二十四曰青草雷，二十五曰八卦雷，二十六曰混元鷹犬雷，二十七日嘯命風雷，二十八曰火雲雷，二十九日禹步大統攝雷，三十曰太極雷，三十一曰劍火雷。三十二曰內鑑雷，三十三曰外鎰雷，三十四曰神府天樞雷，三十五曰大梵斗樞雷，三十六曰玉晨雷。有三十六神曩，嘗陳之於太上之前。雷法有七十二階，天地賞善罰惡發生萬物皆雷也。雖陰陽之激剝，亦由神人之興動，雷嗚則雨降矣。聲者，天地之仁聲也。春分五日，雷乃發聲，可聞百里，震九天而動九地，驚四海而翻四溟，太上曰：吾不發陰陽之聲，吾之大音無以召，故鼓之以雷霆，以聲召氣也。雷帝之前，有雷鼓三十六面。凡行雷之時，雷帝親擊本部雷鼓一下，即時雷公雷神興發雷聲也。普化天尊者，自浮黎元始天尊生九子，玉清真王化生雷聲普化天尊。天尊以歷劫應化，隨時示號。本元始祖劫一炁分真，乃玉清真王，九霄主宰。一月四辰監觀萬天，浮遊三界九州萬國，賞善錄愆，是為普化至大至貴也。
　　義曰：九天雖曰乾數，陽剛而不柔實乃九炁之生處也。於是結英聚靈，成我玉清真王之化形也。應元者，天地一炁，陰陽五行，上布下流，無一物不承天命，而得陰陽之炁以所生也。故曰應元，又何疑矣。雷之為雷大矣哉，故三界十方天聖地真各有司焉，惟九天玉清真王總治其令也。聲乃炁之用，炁乃聲之令，明是辯非，震萌起墊，非雷之令，何
　　能生也。普化天尊者，天即我，我即天，發願廣大，化形十方凡諸衆生能皈心向道，我當以身身之，非天尊普化而何？
　　釋曰：是時九炁成形，結為九天，在三十六天之上，十方三界之祖炁也。所以用九之故，其炁元本乎三清之體，而用乎九天之名宜矣。應元者，天陽地陰理之然也。蓋我天尊，生乎陽而居於天，其健而剛也。所以萬物生乎地，莫不皆聽命於天尊，使物物各得其宜。世人不知其故，而本元皆出乎天尊之餘炁也。天尊欲人人皆為天尊者，何故惜其炁而應其本元之妙道也。雷者，類也，是以出萬類而起羣品也。孰不知，雷乃陰陽二炁之激剝，卻有所司。馘惡誅邪驅風役雨者何耶？凡俗無知，豈識元始生殺之機玉清真王之妙用也。聲者，令也，聽也。天無聲則雷霆不行，地無聲則草木不萌，人無聲則清濁難明。所以聲為一身之本，乃陰陽之元黑也。天無私，日月垂明。天有德，人物俱生。是故我天尊代天行道，德施三界，使清者為聖，濁者為賢。凡諸有情有形者，俾躋仙阼，共成一炁。
　　讚曰：九天九天，玄之又玄。忽爾我後，焂焉我前。右九天。二炁雖分陰與陽，玉清高處化真王。上天下地能相合，闡教分形遍十方。右應元。二炁之正，五行之令。斬鬼誅邪，天人響應。右雷。廣宣帝德起羣生，三界英靈側耳聽。莫道老天無一語，須知司令有雷嗚。右聲。好生之德不能量，闡教諸天及十方。高處玉清治雷府，萬神朝服禮真王。右普化。
　　在玉清天中，與十方諸天帝君，會於玉虛九光之殿，鬱蕭彌羅之館，紫極曲密之房。閱太幽碧瑤之笈，考洞微明晨之書，交頭接耳，細議重玄，諸多陪臣左右踧踖。天尊宴坐，朗誦洞章。諸天帝君，長吟步虛。綵女仙妹，散花旋繞，復相引領，遊戲翠宮。羣仙導前，先節後鐵，龍旅鸞轄，飄諷太空，並集於玉梵七寶層臺。
　　註曰：在者其時也，天尊遊於玉清天中，與十方諸天帝君，宴會於玉虛殿館紫極之房。是時，天尊檢觀太幽碧瑤之箱，稽考洞微明晨之紀。交頭接耳者，蓋諸天帝君列坐有次，聖聖相傳，共聽微密玄玄之言。彼時諸天帝君，亦各有衆多家臣，左右踧踖，恭饉侍焉。天尊安然高座，朗誦洞章。諸天帝君深有所悟，各各起座長吟，步虛讚詠天尊之教。綵女仙妹，散花盤繞於天尊之座，復請天尊往詣翠宮之七寶層臺，欲望天尊大演妙法也。層臺即龍鳳之座，有七級，皆珍寶飾之，故名七寶層臺。天尊駕興，白鶴師子，威儀節仗，引導其前。青龍白虎，六甲六丁，侍衛左右。九天仙女，十二溪真，陳奏仙樂。諸天大帝，神君神王，太極真人，副從鳳筆龍輿，經遊翠宮。仙仗節鉞，龍旂鸞輅，飄飄太空，集聚寶臺。
　　義曰：是時，遊玉清，駐寶臺，大闡玄文，廣宣要語。天人左右，皆得開心受化，而功行又崇也。
　　釋曰：是時，我天尊在自居之闕，闕中有九光之殿館閣房位，閱法考書，欲化十方天真帝君，明其大道。於是天真帝君被德服膺，不知舞蹈。天尊大悅，欲遊外官，諸天韋仙，左右前後，仗鉞排旗，引我天尊駐鸞輅於翠宮。翠宮者，玉清之行宮也。雷師心懷奏，疑無由以陳。幸值我天尊登寶臺，手舉金光明之如意，俯察萬類。
　　讚曰：故把玄，玄一竅開，十方三界應時來。瓊書細閱存元炁，寶笈重宣養本胎。侍女交頭心自會，陪臣踧踖意能裁。須突演教天花舞，鸞鳳飄飄七寶臺。
　　時有雷師皓翁，於仙衆中越班而出，面天尊前，頫顫作禮，勃變長跪，上白天尊言：天尊大慈，天尊大聖，為羣生父，為萬靈師。今者諸天，咸此良覿，適見天尊閱寶笈，考瓊書，於中祕頤，不可縷計。唯有玉霄一府所統三十六天內院中司、東西華臺、玄綰妙閣、四府六院，及諸有司，各分曹局，所以總司五雷天臨三界者也。天尊至皇，心親庶政，此等小兆，以何因綠得以趨服，願告欲聞。
　　註曰：雷師皓黃，乃帝臣元老，卿師重臣也。玉霄府，即高上神霄天中玉清真王府，居三十六天之上天中。有五殿，東曰藥珠，西曰碧玉，北曰青華，南曰凝神，中曰長生。又有太一內院，可韓中司，東西二臺，四曹四局，外有大梵紫微之閣，仙都火雷之館。皆有玉府，左玄右玄，金闕侍中，僕射上相，真仙真伯，卿監侍宸，仙郎玉郎，玉童玉女，左右司麾，諸部雷神，官君將吏，上統三十六天。東方八天謂高上道寂天，高上陽岐天，高上洞光天，高上紫沖天，高上玉靈天，高上清虛天，高上微果天，高上正心天。南方八天；高上道元天，高上太皇天，高上玄沖天，高上極真天，高上梵炁天，高上輔帝天，高上玄宗天，高上歷變天。西方八天：高上左罡天，高上主化天，高上符臨天，高上保華天，高上定精天，高上青華天，高上景琅天，高上丹精天。北方八天：高上安琿天，高上廣宗天，高上浩帝天，高上希玄天，高上慶舍天，高上天婁天，高上變仙天，高上昇玄天。東北方高上敬皇天，東南方高上移神天，西南方高上瓊靈天，西北方高上昇極天。下鎮三十六壘，每方有九陽梵炁，以應一年三十六炁，每十日一炁上應。天有一帝，統治一炁，天仙神鬼功過，付與本天校勘。功者列名本天，過者囚於本天天獄。凡善惡事，三十六壘皇君，奏上神霄玉府而糾察也。每天各有龍神興雷，生殺伐暴誅邪，罔不由之。四府者，九霄玉清府，東極青玄府，九天應元府，洞淵玉府。六院者，太一內院，玉樞院，五雷院，斗樞院，氏陽院？仙都火雷院。諸有司者，天部霆司，蓬萊都水司，太一雷霆司，北帝雷霆司，北斗征伐司，北斗防衛司，玉府雷霆九司，及諸曹院子司。凡世間亢陽為雪，風雨不時，干戈妄動，饑饉荐臻，皆請命玉府，經由玉樞，大布分野。兼判三司將兵三界鬼神功過，匡濟黎民，應雷霆諸司院府並佐玉樞之令，禀聽施行。至於雷霆斧鉞，慶賞刑威，有條不紊，悉有分司。或曰兼司、行司、巡察官司，皆設曹局官僚任職。是以玉霄一府，總司五雷天臨三界者也。
　　義曰：天尊以瓊書瑤笈，故化天真。雷師默會天尊之旨，上請方便之門。一時君臣體異心同無非，活羣生之徑路也。誦經君子至此，當以雷師之心為心，其功有自歸矣。
　　釋曰：時我天尊登寶臺察羣品，似言不語。適雷師皓翁，職專雷府，班越天真，以己心而識上心，故白之於天尊之前。我天尊德化無邊，真元有自，其玄書祕籙，不可條請。故啟三十六天束西二臺府院諸司之政，莫不皆總之於玉霄一府。其雷師皓翁以此舉，而發我天尊之未宣者。雷師啟天尊至大至聖心及萬品，臣以微陋之材，以何緣由得待玉宸，願告天尊，明我前劫，以贊元化並玉霄一府之事，當屏氣而恭聽之。
　　讚曰：勃然長跪，上啟真宗。諸司院府臺閣，尊崇。三十六所。雲雷雨風。何神不備何聖不從。職專生殺，事在吉凶。欲聞至說，必啟丹衷。仁哉仁哉，雷師皓翁。
　　天尊言：雷師皓翁，爾等仙卿，儲勳夙世，累行昨生，故得玉府登庸，瓊宮簡錄。今玆勳行，視夙昨多。爾其悉力雷司，委心火部。日復日
　　歲復歲，勳崇行著，性霽神融，克證高真，即階妙道。惟是雷部鬼神，晝勞夕役，動有捶楚。大則考戮。屑雲雕雪，無有已時，檄龍命鴉，此息彼作，彼所因故，爾其耳焉。雷師皓翁，及諸天諸仙，聳耳而默。天尊所坐九鳳丹霞之扆，手舉金光明之如意，琅風清微，綺雲郁麗。天尊寂然良久。
　　註曰：雷司布令行事，疾如風火，不可留停。降澤之處有方，震雷之聲有數，可旱即旱，可雨即雨，必奉帝勑。其雷司所行，鬼神何以致也？蓋此等之人，居塵世之上，不忠不孝，不仁不義，不禮三寶，不修五常，不惜五穀。所以身沒之後，聽我雷司之驅役，實此等罪報也。聞天尊所說善惡因綠，雷師皓翁及諸天諸仙啟耳悚懼。天尊所坐之時，其神風琅琅然而清微，彩雲鬱鬱然而華麗，沉靜良久，欲對仙衆再演玄文也。
　　義曰：善根宜種，惡業莫生，天真尚然，累功積行，何況後學君子可不盡心乎。
　　釋曰：雷師皓翁，與天地同體，日月齊明。是以天尊言儲勳夙世有大功，於初始之先行，既累著而得精炁，遂化成形，故得玉府進用瓊宮有名矣。今又掌善司惡，分化濟人，其功不少。所以盡心於火部者，乃雷師皓翁之本情也。加之日積月增，名高行顯，以全元炁，則性霽神融之不虛言也。以是能與高上真王為明證之臣，遂列大道之階。天尊以善
　　惡兩途論諸天真，復引雷部鬼神晝勞夕役周而復始無有休息。所言屑雲；謂其奔走四方搏雲作陣之勞。雕雪者，其冒凍乘風凝雨作花之苦也。至於入海檄其龍，走林命其鴉，東作西止，東伏西興，無有息時，此善惡之因故明矣。天尊是時語雷師曰：吾得權大化位上真，蓋心先縫此道，故得如是也。爾等欲昇仙阼，讚化玄文，以吾之功為功，則道自成矣，爾今聽焉。諸天帝君聞如是說，皆聳耳而敬聽也。天尊之威儀，不可宣說，即有神風綺雲清朗郁麗，天尊與九炁復合為一，寂然而不動也。讚曰：善惡兩途，特如影響。善為天真，惡為魍魎。
　　天尊言：吾昔於千五百劫，以先心縫此道，遂位上真，意釀此功，遂權大化。嘗於大羅元始天尊前，以清浄心，發廣大願，願於未來世，一切衆生，天龍鬼神，一稱吾名，悉使超涣。如所否者，吾當以身身之。爾等洗心，為爾宣說。
　　註曰：心縫，此道者謂如裁段布帛，若不縫就，焉能為衣。且天地一點元炁，散遍太虛六合，人禀父母一點元炁在身，即是祖宗之遺體也。若修之智慧，定觀清浄之心，收聚七寶，結成還丹，是謂以心縫合成其大道而位證上真。又以天地化醇之炁，大道混合沖和之妙，釀成巨功，遂權大化，提挈天地，隱顯莫測。天尊於大羅元始天尊前，發廣大願，願一切衆生，天龍鬼神，一稱名者，悉使超涣。如所否者，天尊當以身身之。此足見天尊普護人天，發弘誓願也。
　　義曰：幸得人身，不可蹉過，當守是道，而誦是經，日就月將，與道合體，非小補哉。
　　釋曰：得道之難，合道之不易也。我天尊昔於五百劫之初，心先合此道，即九炁之生形也。故稱曰真王，遂掌大化。我天尊曾向大羅元始天尊前，以九天不維之真，發三界無邊之願，期在未來之世，但受九炁之物，有能歸吾化稱吾名者，皆能起死
　　回生。或不信從者，我當以元始一炁化成九炁，以復其初也。天尊謂諸天帝君曰：爾等當浄其心，吾今為汝等開大道之密緒也。
　　讚曰：道乃天地心，愚癡不解尋。破衣要縫補，須用水磨針。
　　天尊言：爾諸天人，欲聞至道。至道深窈，不在其他。爾既欲聞，無聞者是無聞，有見即是真道，聞見亦泯，惟爾而已。爾尚非有，何況於道？不聞而聞，何道可談？
　　註曰：至道者不在其他，在自己也。爾既欲聞，若明自己之道，即是不必聞也。是云無聞者是無聞，有見即是真道。若聞他人之說自己，有見即是真道，聞見亦泯皆不鈴聞見矣。若謂非有，既不聞道而欲聞，不可與談道矣。
　　義曰：大道無形，無我無彼，有無無有，即是真道也。有為有形，道在何處？入道之士，當於無無處著腳。
　　讚曰：道道道道，說著可笑。天地我人，一家一竅。
　　天尊言：道者，以誠而入，以默而守，以柔而用。用誠似愚，用默似訥，用柔似拙。夫如是則可與忘形，可與忘我，可與忘忘。入道者知止，守道者知謹，用道者知微。能知微則慧光生，能知謹則聖智全，能知止則泰定安。泰定安則聖智全，聖智全則慧光生，慧光生則與道為一，是名真忘。惟其忘而不忘，忘無可忘，無可忘者即是至道。道在天地，天地不知，有情無情，惟一無二。
　　註曰：道者，乃三界所由之路也。然入則有由，守必有方，其用固有理也。蓋道乃天地無為之稱，即人之真常也。誠者，端恪不移，無妄之理也。故惟以無妄之誠，而入於真常之道。然真常之道，悟者自得，故默識心融而後能守，雍容不迫而後能用。夫入不能守則非所謂入，守不能用則非所謂守。故用真實者，如愚而默，雍和而不剛暴，是亦如拙者何異焉。然其為愚訥拙也，特如之而已亦，豈真愚訥拙哉。人能入之守之用之，如是者則不特可與忘物，而亦可以忘我，至於物我俱忘，亦忘其所謂忘矣。何言乎忘形，我者心不之動，湛然常寂，無彼此之間也。知者識之，明者見之，真之謂也。入道而知止，守道而知謹，則固循於道而不離。用道而知微，則能反約，而不惑於遠大。此其道體之本原，在是而一心之妙用所由生也。則凡所謂無所不通，無所不知，乃本性之所具者，至此亦復全於我矣。原其所自，則又皆本諸知止。知止而後有定，定而後能靜。靜定日久，聽明日全。天光內燭心純乎道，與道合真。抑不知孰為道，孰為我，但覺其道即我，我即道，彼此相忘於無忘可忘之中，此所謂至道也。至道在乎天地之間，而反不知其道之所在。要知道者，則凡有情之物我蠢動，無情之山河草木，豈出於至純而不雜之外耶？其惟抱一為天下式者知此。凡人修真鍊道，惟守一而不雜，則進德無魔，昇舉有日也。
　　義曰：此章乃玉清真王入道守道體道之端緒也。奉玉樞大教之志士，於此再三研窮，自有所得，則玉清真王之語不虛設矣。
　　釋曰：大道無言，有言非道，是故我天尊言前章至道深窈不可得聞也。若此之論，後人皆不被天尊之化，其道有起有止，無見無聞，起止見聞皆由心造。昔我天尊九炁生而九炁成，有何見耶？有何聞耶？此章乃天尊教學道修真之士用功守成之路，必以己誠而合天地之誠也。蓋誠者，一也。夫道一而生二，二生三，三生萬物，莫不自誠一而來者。人能用誠而入，用默而守，用柔而用。然後得誠者似愚，得默者似訥，得柔者似拙。誠默柔為體為用，愚訥拙為道為玄，如是方可與道混然，忘形忘我忘忘，此乃道之實而真之妙也。入必要知止，守必要知謹，用鈴要知微，知微者則九炁之光足矣。能知饉者，則萬靈之聖全矣。能知止者，則．三元之神安矣。神安則智必備，智備則靈光生，靈光生則本元之炁合矣。故名之曰真忘，惟其忘而不忘，忘無可忘者，即是真一之大道也。
　　讚曰：守一守一，當用饉默。無我無人，卻有一賊。若還捉住，湛然凝碧。
　　天尊言：吾今於世，何以利生？為諸天人演此妙寶。得悟之者，俾躋仙阼。學道之士，信有氣數。夫風土不同，則禀受自異，故謂之氣。智愚不同，財清濁自異，故謂之數。數繫乎命，氣繫乎天，氣數所囿，天命所梏，不得真道。愚可以智，濁可以清，惟命俾之。愚昏昏，獨冥冥，亦風土禀受之移之。天地神其機，使人不知，則日自然。使知其不知，則亦日自然。自然之妙，雖妙於知，而所以妙，則自乎不知。然於道射未始，有以愚之濁之。諸天聞已，四衆咸悅。
　　註曰：凡人生處，若土厚水深，地氣多寒，萬物晚成，造化之功厚，故多壽也。若土薄水淺，地氣多熱，萬物速成，造化之功薄，故多夭也。此風土不同，禀受之異也。若人禀胎氣清者，為人慈善，端正忠孝，智慧聰明，樂仙慕道之人也。禀氣濁者，為人兇惡，邪佞狠毒，愚癡悖逆無道，不仁不義之人也。智愚不同，清濁之異也。氣數所囿，如花木之開發，亦各有時，皆禀示地之氣。天命所梏，乃天令施於桎梏。不善之人，長淪惡趣，不得真道也。愚者，可以智慧門化之。濁者，可以清浄門化之。愚者常自昏昏，濁者常自冥冥，此乃自然而然也，皆風土禀受之分配定矣。蓋天地之生殺萬物，亦隨其四時之氣侯也。若智人，得五行之氣，陰陽之精，修之鍊之，以保固其身命，便與天地同久日月齊明。愚人只知聲色滋味，而不知反以害其命也。是以學道之人，當默而思之。
　　義曰：天之生物，皆得二氣之威形，清氣多而贊淑，濁氣重而姦惡。豈非風土之不齊，禀受之自異者也。
　　釋曰：夫風土之不齊，實氣數之所繫也。是故，我天尊舉此一章。列大道之後者，何也？蓋世人失於調養，肆意輕生。孰不知輕清之氣為天，重濁之氣為地。凡為人身，得天氣成精成津成液，得地氣成骨成肉成筋者也。既禀二氣而生，何故有修短贊愚之分耶？豈非風土之厚薄陰陽之偏塞耶？蓋天之命如梏，氣之數如囿，言人人不可逃天命而越氣數。惟我學道之士，能崇此經，則出於天命而拔氣數之外也。我天尊說是言畢，兩班卿師使相諸天帝君雷師皓翁，踴躍讚欺，至於天龍鬼神，亦皆不知手舞足蹈之悅也。
　　讚曰：風土所宜，亦由氣血。水各有源，人皆有劫。輕清還玄，重濁不白。道本無二，此心似月。
　　天尊言：吾今所說，即是玉樞寶經。若未來世，有諸衆生，得聞吾名，但冥心默想，作是念，言九天應元雷聲普化天尊，或一聲，或五七聲，或千百聲，吾即化形十方，運心三界，使稱名者咸得如意。十方三界，諸天諸地，日月星辰，山河草木，飛走蠢動，若有知若無知，天龍鬼神，聞諸衆生一稱吾名，如有不順者，馘首剖心，化為微塵。
　　註曰：夫玉樞者，即玉清之氣也。玉為至尊至貴，故元始天尊稱玉清，昊天上帝稱玉皇，太上道君稱玉晨，太上老君稱高上玉帝也，三清之都號玉京神霄真王稱玉清。玉者，寶中之尊貴也。樞者，天之樞紐也。雷霆者，天地之樞機。天樞地機，樞陰機陽。天本陽，曰樞者，乃顛倒之理也。雖日天陽地陰，蓋天一生水也。北斗貪狼星，號樞星，貧狼配天元乃七政之首也。如樞密院，亦朝綱之樞機也。總國之機密政務，掌殺伐之目也。玉樞之經，乃天府之雷文也。如有不順之人，當制心斬首，皆在雷司之主令也。
　　義曰：天尊以好生之心為心，化形十方，不使一物不被其澤也。如有毀謗之者，雷司試首刳心宜矣。
　　釋曰：此章，天尊發廣大之願明矣。天尊念念生生，無文可明，故垂玉樞之靈文，以化衆生。其或衆生得化成真之後，一稱我天尊之號，篆天尊之符，至於世間山河草木飛走蠢動，但禀二氣之物，即當悚爾而聽，毋敢少逆。如不順者，雷司不容，則碎為微塵也。
　　讚曰：天尊天尊，發願廣大。毀謗玄文，雷司有害。
　　天尊言：吾是九天貞明大聖，每月初六及旬中辛日，監觀萬天，浮遊三界。若或有人欲學道，欲希仙，欲這九玄，欲釋三灾，當命正一道士，或自同親友於樓觀，於家庭，於里社，釂水饋花，課誦此經。或一過，三五過，乃至數十百過，即得神清氣爽，心廣體胖。凡所希求，悉應其感。　　
　　註曰：天尊號貞明大聖。夫貞者，貞觀其天地，貞勝其吉凶。而乃天地變化，聖人效之。吉凶垂象，聖人則之。夫易乾元亨利貞。貞者，四時為冬，四方為北，令亦屬北。天一生水，玉清之祖氣也。天尊每月初六及辛日下降。初六者，六陽降而生乾，六陰勝而生坤，消息升降，周流六虛，以為道極。聖功生焉，神明出焉。蓋天地生數一，成數六。天地得之，潤澤濟世。六辛者天之水數天數，當先號六辛。辛數，乾天也。天一生水，皆先天一氣之義。萬天者，自大羅清微禹餘大赤王境之天。周遍諸天，無不監觀其天人功過。至于三界，無不浮遊察錄其萬靈功過也。若人誦此經者，凡所希求，悉應其感。
　　義曰：天尊言：有情無情，有知無知，咸得成真，以宣大化。自見其功德不可稱量也人，叩之必應。奉道之人，可不勉哉。
　　釋曰：天尊降監之日，恐世人不知，誤犯天律，夫尊惜羣生之念至於如此。如或學道希仙之士，酌水獻花，或親友，或道士，一誦此經，其得仙班有位，天府標名。或有一等下愚，忽起誠心，課誦此經，使之心廣體胖。或有孝子順孫，齋心滌慮，建置壇場，請誦此經，即得超昇。所以釋三灾追九玄，皆得如願，無不感應。
　　讚曰；誠不用物，以氣相臻。一稱尊號，天地回春。
　　天尊言：身中九靈，何不召之？一曰天生，二曰無英，三曰玄珠，四曰正中，五曰子丹，六曰回回，七曰丹元，八曰太淵，九曰靈童，召之則吉。身中三精，何不呼之？一曰台光，二曰爽靈，三日幽精，呼之則慶。五心煩懣，六脈搶攘，四肢失寧，百節告急，宜誦此經。
　　註曰：九靈者，人身中之本神也。天生者，玄牝也。無英者，嬰兄也。玄珠者，谷神也，正中者，泥丸。夫人子丹者，靈臺神也。回回者，貴券神也。丹元者，心神也。太淵者，腎宮列女，水府神也。靈童者，主制五臟神也。臺光者，男女構精，胞胎始榮。爽靈者，魂也。幽精者，魄也。凡為人，既知身中有此神靈，何不時時呼召，鍊成一家，則學道希仙無諸陣礙也。若五心煩懣，六豚搶攘，誦此經則身中諸神咸得以寧，則使人安逸也。
　　義曰：三精九靈，非外物也。住我本家，慎勿放出。當令常侍左右，朝真禮聖，則易見而易得也。乃天尊恐人不知大道所在，故以此指之也。
　　釋曰：天有九曜，人有九靈。天有三臺，人有三魂。天之九曜失度，三台遷位，則水旱陰晦。人之九靈失守，三魂妄行，則灾害生矣。如有此三者，至心誦經焚符，則三魂安九靈息、五心靜六豚和、四肢泰百節無恙也。
　　讚曰：九靈九靈，是我之精。時時呼召，永保長生。
　　天尊言：若或有人五行奇蹇，九曜嶔，年逢刑衝，運值剋戰，孤辰寡宿，羊刃劍鋒，劫煞亡神，鬼門鉤絞，祿遭破敗，馬落空亡，動用凶危，行藏坎䥺，即誦此經。上請天官解天厄，地官解地厄，水官解水厄，五帝解五方厄，四聖解四時厄，南辰解本命厄，北斗解一切厄。
　　註曰：凡人五行不通，九曜失度，又值刑衝及諸神煞，動用行藏皆不順利，大則天譴地責喪身隕命，皆由三官五帝四聖二斗以主之。歸命此經，誦呪焚香告符，則一切厄難，皆能解釋。
　　義曰：三界之中，為人最靈，不知向上一步，政使星辰戰剋，行止轗軻，急宜歸奉真文，則三元五帝以消其罪也。此章，天尊令人知忌避而欲禳之。
　　釋曰：此言人之五行不利，九曜作撓是也。所以諸多神殺，皆聽我天尊之勑。如或有人遭此禍患，誦此經，則天尊命本人之家司命六神，上請天官解天厄，地官解地厄，水官解水厄，五帝解五方厄，四聖解四時厄，南辰解本命厄，北斗解一切厄。蓋綠此三官五帝四聖南辰北斗，亦乃天尊之有司也。故云上請者，欲人知天尊之所司之廣設也。
　　讚曰：地網天羅不可逃，凶星臨併若為消。誠心誦取天尊號，玉篆金符急急燒。
　　天尊言：沉痾伏枕，癥疾壓身，積時弗廖，求醫罔效，五神無主四大不收。或是五帝三官之前，日月星辰之前，山林草木之前，靈壇古跡之前，城隍社廟之前，里巷井竈之前，寺觀塔樓之前，或地府三十六獄，冥官七十二司，有諸冤枉，至此牽纏。或盟詛呪誓之所招，或債垛負償之所致。三世結釁，異劫興仇，埒其咎尤，庫其執對，皆當首謝，即誦此經。
　　註曰：沉痾痼疾，伏枕牀蓐，醫禱無效，蓋三官五帝，泰山岱嶽，日月星辰，城隍社廟，里巷井竈，靈壇古跡，寺觀塔樓，五道諸司，地府冥官，至於山川草木皆有神祇，故誤冒犯。或夙有冤牽，負財致命，或被人呪詛，或自設誓違盟，累劫以來興仇結釁，皆當悔過，發露罪尤，請誦經呪焚此篆符，而悉得消愈也。
　　義曰：此章專言人之積病及禁忌相刑，當稱天尊之號，則禍去而福來，何必疑也。
　　釋曰：凡人病染沉痾，痼疾弗瘳，世藥無功，陰神作撓，或自呪，或他詛，或積垛，或私愆，則冥府欲問究由，欲追執對，何以赦免？即誦寶經焚靈符，即時安逸也。
　　讚曰：陰譴陽罪，況癘是報。禁忌犯之，經符是禱。
　　天尊言：天官符，地官符，年月日時，各有官符。方隅向背，各有官符。大則官符，小則口舌，是有赤口白舌之神以主之。凡諸動作興舉，出入起居，不知避忌。如遇官符口舌，則使人擊聒。曉夜煎媰，多招唇吻。面是背非，動致口牙。盟神詛佛，始於讟議，終於詬詆。由是獄訟生焉，刑憲存焉。若欲脫之，即誦此經，遂得口舌潛消，官符永息。
　　註曰：此章，天尊言諸官符赤口白舌之神者，乃天省下之惡曜也。蓋因世人，不修正道，不畏公法，瀆雷褻雨，故遣此神以撓之。若人犯者，急誦此經，焚諸符篆，即得應時消滅矣。
　　義曰：人之行藏，各有可否，但自不能識其機而造其理也。如或犯之，此經能免也。
　　釋曰：天尊發願廣大，施化無方。此章專言諸官符者，蓋此神易犯難釋，以致庶人一或干之，則赤口白舌乘勢而生也。而世人何不預誦寶經焚玉篆，則此禍自滅矣。
　　讚曰：天符地符，人不可觸。欲釋訟凶，經篆三告。
　　九天應元雷聲普化天專玉樞寶經集註上竟
　　九天應元雷聲普化天尊玉樞寶經集註下
　　天尊言：土皇九壘，其司千二百神，土侯土伯，土公土母，土子土孫，土家眷屬。若太歲，若將軍，若鶴神，若太白，若九良，若劍鋒，若雌雄，若金神，若火血，若身黃，若撞命，若三煞，若七煞，若黃旛豹尾，若飛廉刀砧，如是等土家神煞。若人興修卜築，一或犯之，即致病患，以迄喪亡。纔誦此經，則萬神皆起，天無忌，地無忌，陰陽無忌，百無禁忌。
　　註曰：凡人動作興工，不無有犯神煞，其禍立至。大則喪命，小則官非，可不慎歟。依儀書篆行持，誦經祈禱，則百無所忌也。
　　義曰：天尊惜羣生，至於如斯也。亦云生亦土，而死亦土。殊不知土之為害，大尤甚也。蓋土宜靜，不宜動之謂也。
　　釋曰：天覆其地，人孰不知。蓋我天尊，為九天之尊，統制三界。而九壘皇君春屬家臣諸多惡煞，害人不輕，天尊用玉文寶篆以、鎮禳之，使世間上士下愚凡動作之時，百無禁忌也。
　　讚曰：萬物皆從戊己來，偶然相犯即為灾。若非普化真文力，處處皆為白骨堆。
　　天尊言：世人夫婦，其於婚合，或犯咸池，或犯天狗，三刑六害，隔角交加，孤陰寡陽，天羅地網，艱於嗣息，多是孤獨。若欲求男，即誦此經，當有九天監生大神，招神攝風，遂生賢子。於其生產之時，太一在門，司命在庭。或有冤愆，或有鬼魅，或有禁忌，或有凶厄，致令難產。請誦此經，即得九天衛房，聖母默與抱送，故能臨盆有慶，坐草無虞。凡有嬰孩，在於襁褓，為栴檀神王座下一十五種鬼，加諸惱害，因多驚癇，宜誦此經。
　　註曰：世人婚合產育，皆有神煞。不知方向，不避太歲，偶爾犯之，其禍不淺。急宜誦經焚符以禳之，則自安榮也。
　　義曰：凶吉兩途，互相齒之。如或不諧不育，天尊之號宜一誦之，必自然而釋矣。
　　釋曰：此章為人間婚姻子嗣，係於天尊所屬。凡嗣息聘嫁養育，非小事也。世俗罔知，而窒於勘合之私，其誤多矣。如或犯之，夫北妻南，子息艱得。宜誦寶經焚靈符以釋之，則自然夫妻和睦，子孫昌泰也。
　　讚曰：夫婦人倫事，兒男骨肉恩。要令家道睦，歸敬玉樞文。
　　天尊言：若人居止，烏鼠送妖，蛇蟲嫁孽，拋磚擲瓦，驚鷄弄狗，邀求祭杞，以至影脅夢逼，及於姦盜。而敢據其所居，以為巢穴，遂使生人被惑。庭戶不清，夜嘯於梁，晝瞰其室，牛馬犬豕，亦遭瘟疫。禍連骨肉，灾及孳生，淫祠祆社，黨庇神姦，弔客頻仍，喪車疊出。
　　若誦此經，即使鬼精滅爽，人物咸寧。
　　註曰：蓋此等之家，不崇綱常理道，不畏天地神明。口味厭穢葷羶，身履邪淫殺道。不遵公法，惟務私榮。肆毒逞兇，恣行不善。是致鬼妬神憎，妖邪競起。若能悔過首謝，誦經焚符，即得禍亂不生，人物安寧也。
　　義曰：壁壞盜入，業重鬼來，致使六畜興灾，家神不利。天尊不以小故，亦垂大恩，多誦經文，其禍止矣。
　　釋曰：正氣如天，邪魔敢犯。蓋因世人治家不理，干瀆神聰，以致六神不居，則邪氣乘間而入。或鼠精蛇魈，拋擲驚弄，血陰無時，甚至染昧家人，其禍不測。或盜人家財物，移東易西，皆此類也。致使弔客喪門，挾靈肆志。即誦寶經焚玉符，則人物俱得以安寧也。
　　讚曰：自作惡時邪亦作，我行善處即天行。世人忽有如斯難，宜篆靈符誦寶經。
　　天尊曰：九天雷公將軍，五方雷公將軍，八方雲雷將軍，五方蠻雷使者，雷部總兵使者，莫賺判官，發號施令，疾如風火。有廟可伐，有壇可擊，有妖可除，有祟可遣。季世末法，多諸巫覡，邪法流行，陰肆魘禱。是故上清，乃有天延禁鬼錄姦之庭，帝由束妖考邪之房。能誦此經，其應如響。
　　註曰：經中凡二十一段，皆天尊言，惟此章云天尊曰。蓋稱揚雷公將軍使者判官，發號施令，應響威德，故不直言也。巫覡之徒，務行邪術，妄搆妖言，魘禱夫婦分離，蠱媚女流苟合。值此妖巫，誦寶經焚符篆，則雷司勦除，應報如響，人得安寧。
　　義曰：天地無私，惟德是輔，善惡之報，動如景響。學道之士，體天心而明己心，則禍患蠲消而福祿臻矣。
　　釋曰：此章，乃天尊自贊雷司之聖也。如此所以，誅鬼斬邪，興雲降雨，皆我天尊勁下方行，今世道俗難分。或以不正之術，壞人倫而犯律。誦此寶經焚符，則立應如響，豈不敬乎畏乎。
　　讚曰：雷司明善惡，善拔惡，常誅邪法相侵害，惟多誦玉樞。
　　天尊言：天瘟地瘟，二十五瘟。天蠱地蠱，二十四蠱。天瘵地瘵，三十六瘵。能誦此經，即使瘟清浄，蠱毒消除，勞瘵平復。亦有其由，或者先亡復連，或者伏屍故氣，或者塚訟墓注，或者死魂染惹，或者屍氣感招。凡此鬼神，或悲思，或志恨牽連執證，並綠注射，並音塝射音石。乘隙伺間，間音諫。乃得其便。故此經者，上通三天，下徹九泉，可以追薦魂爽，超度祖玄，太上遣素車白馬大將軍以監之。
　　註曰：凡人息瘟蠱瘵疾者，皆有所致，甚至絕滅一門，牽連六親。若能誠心誦經，焚燒符篆，則雷司差素車白馬之將以拔之，使人不陷此苦也。
　　義曰：瘟蠱療疾，有自來矣。但能誠心潔己，誦真文，禮天尊，則不罹此苦也。
　　釋曰：瘟乃不正之氣，蠱乃無影之蟲，瘵乃難愈之疾。蓋此三者，我天尊之言？有自來矣。衹緣復連相染，屍氣相薰，塚訟相呼之所致也。復連者，乃人之大厄也，世人不知禳解，故有絕門亡沒者也。塚訟者，七祖冤牽之所政也。屍氣者，地上原有遠年棺柩，化成小蟲，或飛入飲食之中，或落在器皿之內食之，令人作蠱。凡人遷居，當誦經焚符，以勦絕之。
　　讚曰：天地瘟蠱瘵疾大苦，禍有其由，亦人自取。若誦玄文，可技七祖，白馬將軍能為作主。
　　天尊言：若或有人治裝遠行，賊盜騁姦，五兵加害。陸行則虎狼魈蜮磨其牙，水行則蛟龍竈鼍張其頤。或難賴有幽枉之魂，或風濤有劫數之會。前亡後化，捉生代死，能於此經歸命投誠，故得水陸平康，行藏協吉。
　　註曰：凡人出陸遇賊迎兵，或逢蛇虎惡域山魈。水行或值蛟龍黿鼉作浪興風，滯魄沉魂，求生捉替。或遭劫會，或飄墮他方。常預備符篆防之，可水可火化去，亦急誦寶號，立免諸厄也。
　　義曰：出入動靜，宜慎宜饉，若能平昔奉持此經，則此患何由而至也。
　　釋曰：動靜行藏，須當慎之。所以吉凶晦吝生乎動，是故一動只一吉字，其三字皆非美也。出入可不謹乎。凡欲遠行，必須先誦寶經佩符命，則吉無不利。
　　讚曰：水陸行藏世不無，鬼神作耗暗潛圖。一稱普化天尊號，佩帶真王玉篆符。
　　天尊言：亢陽為虐，雨澤愆期，稽顙此經，應時甘澍。積陰為厲，雨水浸淫，稽顙此經，應時朗霽。祝融扇禍，飛火民居，赤鼠遊城，驚熱黎庶，此經可以禳之。海若失經，魚龞妄行，洪水稽天，民生墊溺，此經可以止之。
　　註曰：此章，天尊愛羣生之心切切。久旱久陰，實天地之氣不和，乃人民之業難釋。以致三界震怒，水澇山崩，祝融扇禍，赤鼠興妖，黎庶不安。若人遭此歲時，宜誦此經，焚此符篆，晴雨得宜，人民自安也。
　　義曰：陰陽失律，如旱逞勢，莫非出入於天司之令。蓋惡業之氣不消，正真之道不崇也。天尊斡旋造化，以生生之心長養羣品，其不可讚欺耶。
　　釋曰：陰晴晦明，非細事也。上繫天庭，下關洞府，亦由二氣之不和故也。凡遇此水旱之時，志士嚴置道場，誦靈文而焚玉篆，則旱可雨而雨可晴矣。
　　讚曰：水旱為灾，可關天地。誠心誦經，晴明甘霈。
　　天尊言：世人欲免三灾九橫之厄，即於靜夜稽首北辰。北辰之上，上有三台，其星並踱，形如雙目，疊為三級，以覆斗魁，是名天階。若人見之，生前無刑囚之憂，身後不淪沒之苦。斗中復有尊帝，二星大如車輸，若人見之，留形住世，長生神仙。歸命此經，投心北極，即有冥感。斗為天樞，中有天罡，在內則為廉貞，在外則為破軍。雷城十二門，並隨天罡之所指。罡星指丑，其身在未，所指者吉，所在者凶，餘位皆然。若人見之，壽可千歲。
　　註曰：北辰者，北極星也。辰星五位，乃帝座星也。居常不動，而衆星皆共之也。此北斗居天之中，為天之樞紐，斡運四時。凡天地、日月、五星、列曜、六甲、二十八宿諸仙衆真及下元生人，上自天子，下及黎庶，壽祿，貧富、生死、禍福幽冥之事，無不屬於北斗之總統也。太上授以天師張真君北斗經訣，若有危厄，急告北斗，禮誦本命真君，方獲安泰。又得三台生，三台養，三台護也。三台星有六座，上中下台。名天階者，太上昇降之道也，其勢橫亘北斗第二□星。上台虛精，中台六淳，下台曲生，乃星君內諱。知星名者，衆惡消除，諸善備至。見星象者，生無刑憂，死無諸苦。凡於靜房端坐，思三台覆頭。次思兩腎氣從胸出，與三台相連。久久思畢，啄齒二七，鼻微微出氣，閉口滿咽而畢。乃呪曰：節節榮榮，願乞長生，太玄三台，常覆我形，出入往來，萬神携榮。步之五年，仙骨自成。步之七年，合藥皆精。步之十年，上昇天庭。急急如律令。可叩頭瞻仰拜禮，則百事皆遂。又北斗乃陰陽之精神也。精曜九道，光蔭十天，七現二隱。世人惟見七星，不見尊帝二星。此二星即輔弼帝皇太尊晨君，乃天地魂魄之威神。輔星主天，曰常。弼星主地，曰空。空者，九天之魂精。常者，九地之魄靈。天休地泰，空常隱藏。天否地激，空常焕明。變化萬氣，改易陰陽，四時代謝，莫不由焉。二星尊貴，隱伏華晨，九天亦祕其靈音，不行於世。諸得道高仙貴真，乃得見之。其營名逐利流俗穢濁之人，星光所不臨照，難可得見也。曩亦有誤見之者，今俗人脫有誤見者，切不可言，泄則身被兵火，卒形獲考地獄，生死父母皆受罪於三官。瞻禮之法，常以每月初三日、二十七日夜，勿令人知，陰下中庭，燒香禮誦，呪曰：尊帝二星，北極之靈。願臣早見，見即長生。福慶無窮，天與長齡。誠心更念此經，默有感通，久久自當見也。亦不可泄其天罡名，在斗樞之內，星形與破軍星相對，此星紅色稍大，每一時辰，隨斗杓照臨地支一方位，時時運轉，無有停息。經云：天罡所指，晝夜常輪是也。雷城按地支有十二門，雷欲發聲，卻隨天罡，其時所指方位之門，乃發聲也。且如天罡坐於未，對指丑宮，何故卻有吉凶？蓋天罡正氣，能生能殺，若所指向之處，即是生方，故有生氣，取之則可以治病補虛，安神旺氣，卻禍消灾，延生度厄也。所在之處，則有殺氣，用之可以斬鬼驅邪，夷凶禁暴，馘毒制魔。故曰所指者吉，所在者凶也。
　　義曰：九曜三台，乃一身之主宰，為萬象之樞機也。學者當依法而朝奏之，無不應響。
　　釋曰：三台之星，尊之大之。其斗中二尊帝之星者，何也？乃天地之魂魄，造化之樞機也。夫學道之士，徒知朝真禮斗之誠，而不解瞻仰尊帝二星之捷徑也。又有天罡之星，在北斗之後，隨雷門開處，而指雷門十二者，乃十二時。經旨明言，所指者吉，所在者凶，即是雷門也。學者欲朝斗瞻星，則法見於註內，見之則人壽永而福厚也。
　　讚曰：玄門之妙，人言深奧。功行成時，當朝九曜。
　　天尊言：世衰道微，人無德行。不忠君王，不孝父母，不敬師長，不友兄弟，不誠夫婦，不義朋友，不畏天地，不懼神明，不禮三光，不重五穀，身三口四，大秤小斗，殺生害命，人百已千，姦私邪淫，妖誣叛逆。從微至著，三官鼓筆，太一移文，即付五雷斬勘之司。先斬其神，後勘其形，斬神誅魂，使之顛倒。人所鄙賤，人所嫌害，人所怨惡，以至勘形震屍，使之崩裂。驅其捲水，役其驅車，月竅旬校，復有考掠。一聞此經，其罪即滅。若或有人為雷所瞋，其屍不舉，水火不受，即稱九天應元雷聲普化天尊，作是念言，萬神稽首，咸聽吾命。
　　註曰：人一有犯，理應誅滅，豈雷司天府一一轟之？即今伏法遭刑，刀兵水火，但死於非命者，皆是也。蓋人始以小惡，為之不改，日積月增，遂成大咎。罪已彰著，又不悔悟，三官太一考覈，文移五雷之司，先斬神魂。伺其時至，然後施行，其死魂卻聽雷司驅役捶考也。若人改過遷善，歸命此經，其罪即滅。凡有男女為雷所瞋，冠幘鬚髮不被燎去，亦可歸告天尊，取自聖裁，萬神皆聽其命令也。
　　義曰：三綱五常，乃萬古不易之理，豈容悖逆而妄行耶？穀乃民之命國之寶，豈可不珍惜而愛護耶？近世淺薄，不忠不孝，不義不仁，崇奢侈而惡清淡，賤道德而習姦詐，政使橫禍疊至。何不思之，天尊幸開大路，宜履之行之，則諸惡不生矣。
　　釋曰：人生天地之間，禀二氣備五常，履仁義而守忠孝，何故恣意輕生為諸不道之事？大則雷司震怒暴屍於市，小則官府加刑於身，是故善可為而惡不可作也。雷司以不仁之人驅役，作善之士自當保拔也。如有稱天尊之號者，則萬神無有不拱聽者也。
　　讚曰：忠孝當為本，陰陽即我家。要消諸惡業，不必誦南華。
　　天尊言：此經功德，不可思議。往昔劫中，神霄玉清真王長生大帝所曾宣說。至士授經，皆當剸金置幣，盟天以傳。雷師皓翕，長跪拜興，重白天尊言：是經在處，當令土地司命，隨所守護，雷部按臨，以時稽審。若人家有此經，至誠安奉，即得祥煙滿庭，慶雲蔭軒，禍亂不萌，吉福來萃，於其亡沒，不經地獄。所以者何？死即往生，生歸善道，承天尊力，有此靈通。出入起居，佩帶此經，衆人所欽，鬼神所畏。遇諸險難，一心稱名九天應元雷聲普化天尊，悉得解脫。
　　註曰：天尊發大慈悲，說是寶經，上利諸天，下濟羣品。至士受經，必用金帛為信，以質其心，告盟十天，然後傳付。其金帛者，但欲質心盟天，豈較多寡。金帛雖微，盟約實重。
　　大聖非吝惜而不普及，恐人輕慢，故諄切以諭。雷師宜令土地司命，在處守護也。若人侍奉天尊，持誦經號，致感聖真降庭，故祥雲繚繞。生奉真詮，則死歸善道。更能依式篆符，書寫此經，至誠佩帶，諸難不生，人神敬畏也。
　　義曰：此章之意，令人誠信不欺。後學君子，當依經而行，則庶幾其不差也。
　　釋曰：雷師皓翁，拱聽天尊至化，喜不自勝。於是長跪，再白天尊曰：自今而後，至士受經，當以金帛盟心，以傳其文。是經在處，宜令土地司命隨所守護，雷部按臨以時稽審。如此奉誦，則門庭有慶，宗祖超昇。佩帶之者，人所欽敬，鬼神畏服，遇難則稱誦天尊之號，悉得解脫。故此經功德，則不可思議也。
　　讚曰：不貴黃金貴赤心，初真學道外魔侵。至誠肯與盟天地，剋日教君聽玉音。
　　於是雷師皓翁對天尊前，而說偈曰：無上玉清王，統天三十六。九天普化君，化形十方界。披髮騎麒麟，赤腳躡層冰。手把九天炁，嘯風鞭雷霆。能以智慧力，攝伏諸魔精。濟度長夜魂，利益於衆生。如彼銀河水，千眼千月輪。誓於未來世，永揚天尊敬。時雷師皓翁說是偈已。
　　註曰：此章，雷師皓翁頓有所得，故說是偈，以稱揚天尊好生大德之萬一。所以文義溜亮，語言華澤，其功德力可勝言哉。
　　義曰：天尊之德，無可以體，雷師皓翁故以銀河喻之。乃言其天尊之元氣，至清至貴，至聖至明者也。
　　釋曰：雷師皓翁心服神通，無以贊欺，遂作此偈。然我天尊，所統三十六天之尊，化十方世界之廣。遊諸天時，披紺髮而騎麒麟。破九泉時，赤其足而躡層冰。手把九天炁者，即金光明之如意也。嘯風鞭霆，乃天尊之號令也。斬鬼除妖，濟物利人，此乃天尊利益於眾生也。銀河之水，人不可見，不可測之，玄玄也。千眼千月輪者，使諸有情歸教之士，猶如天尊之在目前也。發願廣大，永闡天尊之教。
　　讚曰：贊歎天尊，誠哉是偈。普化無邊，祖劫一氣。
　　天尊言：此經傳世，世人未知。吾今所治九天應元府，府有九天雷門使者，以斜錄典者、廉訪典者佐之。復有四司：一曰掠剩司，二曰積逮司，三曰幽枉司，四曰報應司，各有大夫以掌其事。吾之所理，卿師使相咸贊元化。
　　註曰：天尊自言所治之司官兵將史善惡，各付其職。所以生殺之樞，皆由天尊之命令，三界萬靈，莫不皆奉行也。
　　義曰：此章天尊自言善惡功業，各有所司，皆贊成元化也。
　　釋曰：此章經問已畢，慮後學之士不知所治之屬，所以列言。凡所祈求，諸司官吏將兵聞吾之號令，咸贊元化也。
　　讚曰：設司分屬掌雷霆，風火飛康號令明。善賞惡誅如影響，九天元不順人情。
　　天尊說是經畢，玉梵七寶層臺，天花繽紛，瓊香繚繞。十方諸天帝君，咸稱善哉。天龍鬼神，雷部官衆，三界萬靈，皆大歡喜，信受奉行。
　　註曰：說經已矣，諸天帝君、雷部鬼神悉皆贊歎，踴躍而去。凡我同志，信士善人，得遇寶經，當洗心滌慮，至誠朗誦真文，則禍難不萌，永保長生者也。
　　義曰：宣經贊化，三界十方皆得如意。夫學者，得遇寶經玉篆，可齋心滌慮，酌水獻花，如法誦之篆之，則諸禍不生，衆善駢集也。今至士體天心而洗己心，閱真文而造玄文，豈可不盡力奉持，以廣大其化也哉。
　　釋曰：寶經玉篆，非奉三清上境之勑、玉清真王之令，則不能垂示於世而化諸有情者也。今經旨校正，註釋分明，玉篆金章，燦然爍目。凡祈請之士，可不齋心潔滌以閱玄文也耶。至士道齡，職守都功，位居左院，用己神元，結之英成。天尊普化之德，是日文成，黍列聖真之左。而誦經者，不可褻瀆，大則天誅，小則禍及也。
　　讚曰：寶經圓滿，咸稱善哉。消灾赦罪，禍去視來。
　　九天應元雷聲普化天尊玉樞寶經集注下竟
　　圓滿吉祥靈章
　　向來誦經，念念存誠。千真拱聽，萬聖通靈。應元合無，普化分形。九天有命，三界遵行。消灾謝過，請福延生。功圓行滿，大道證明。
　　符篆
　　凡書一篆，當焚香起大敬心，至誠課誦，自正經首至於三章，并所祈本章畢。然後心存天尊寶相，口誦天皇神呪書之。常時仍用黃紙貼護篆文，用則展啟。以後符文，一體如之。
　　學道希仙第一章 召九靈三精第二章
　　遇本命生辰，嚴修齋戒，誦經稱號，書篆焚。
　　解五行九曜尅戰刑衝第三章 
　　　 　 
　　沉痾痼疾呪詛冤牽第四章 消口舌唇吻第五章 禳上皇神煞禁忌第六章 
　　　 　 
　　求嗣息衛產難保嬰孩第七章 滅烏妖蛇孽第八章 遣祟除妖滅邪巫魘禱第九章 
　　　 　 
　　消除蠱瘵超度祖玄第十章 水陸行藏第十一章
　　禱雨祈晴止禳水火第十二章 
　　　 
　　瞻星禮斗第十三章 聞經滅罪第十四章 佩奉萃福人欽鬼畏第十五章 
　　　 　 
　　續婚合章
　　凡有嬰孩在於襁褓，為栴檀神王座下一十五種鬼加諸惱害，因多驚癇，宜誦此經。
　　謹按《釋藏護諸童子經》中載，栴檀神王座下一十五種鬼形，常遊行世問，恐怖嬰孩及小兒，作諸怖畏之相。人能誠心誦經焚符，則免此禍也。
　　第一名彌洲迦鬼，形如牛，著諸小兒，眼睛回轉。
　　第二名彌迦王鬼，形如師子，著諸小兒數數嘔吐。
　　第三名騫陀，形如鳩摩羅天，怖諸小兒，其兩肩動。
　　第四名阿波悉魔羅，形中野狐，著諸小兒，口中沫出。
　　第五名牟致迦，形如播猴，著諸小兒，把拳不展。
　　第六名魔致迦，形如羅剎女，著諸小兒，自囓其舌。
　　第七名閻彌迦，其形如馬，著諸小兒，喜啼喜笑。
　　第八名迦彌尼，形如婦女，著諸小兒，樂著女人。
　　第九名黎波坁，其形如狗，著諸小兒，現種種雜相。
　　第十名富多那，其形如猜，著諸小兒，眠中驚怖啼哭。
　　第十一名曼多難提，形如貓兒，著諸小兒，眠中喜啼喜笑。
　　第十二名舍究尼，其形如烏，著諸小兒，不肯飲乳。
　　第十三名犍吒波尼，其形如雞，著諸小兒，咽喉聲塞。
　　第十四名目佉曼茶，形如黑狐，著諸小兒，時氣熱病下痢。
　　第十五名藍婆，其形如蛇，著諸小兒，數噫數喊。
　　玄陽子所遇雷霆玉經，本末如是，如是其必有自來矣。不以自祕，方將梓而廣之，其所以與人為善之志甚薦。予雖未識其為人，固已先識其為心，知其非尋常人也。雖然至道無言，至言無跡，神而明之，存乎其人，子既有得於言語文字中矣。推致其功，乃復有得於言語文字外。無寧使人謂子為泥象執文者，是則予之至望也子其勉之。至順癸酉上元日，嗣三十九代天師太玄子書。