上清黃氣陽精三道順行經
　　經名：上清黃氣陽精三道項行經，一名藏天隱月。撰人不詳，約出於東晉。係早期上清派重要經典。一卷。底本出處：《正統道藏》洞真部本文類。
　　上清黃氣陽精三道順行經
　　南極上元君曰：吾受高上順行三道之要，黃氣陽精之道，服御靈暉，口啜皇花，仰餐飛根，存七曜於紫景，行三道於金門，洞闊狹於淵景，明日月之方圓，覩朱階於洞陽，入鍊腸於廣寒，登七寶於玄圃，攀飛梯於靈關，迴陽精於浮黎，採黃氣於鬱單，傍金翅於高木，過石景以暎顏，修御靈圖，遂感神真，乃三景垂暎，七精翼軒，五靈交帶，四司結篇、西龜定錄，名題高晨，故位登南極上元之君。此道高妙，非庸夫狹學所可言論。今集其所禀，粗說高上玉帝彎言，以標玄虛自然靈文，付上相青童君，掌錄玄宮，經萬劫之後、當授玄記白簡青錄之人。如是靈書紫文，及八素真經，紫霞內觀日暉中玄，並各言其節事，貴於服御而已，不能總其大根原，恢廓之渙也。可謂攀其枝不測其根，得其道不得其原也。故學宜廣訪，須上下相成，修始習終，道備氣充，萬無不仙也。日縱廣二千四十里，金分水精暈於內，流光照於外，其中城郭人民，七寶浴池，生四種青紅黃白蓮花。人長二丈四尺，衣朱衣，與四種花同衰同盛，故有春秋冬夏四時行焉。日行有五風，一時風，二徑風，三助風，四轉戶風，五行風。是故制御日月星宿，遊行虛氣，初不休息，皆風之梵其綱也。
　　日月運度虧盈者，皆四時之會，藏伏冠帶故也。金門之上，日行通明也。金門之內，有金精冶鍊之池，在西關耶尼之分。放立春之日，受鍊魂於金門之內，曜其光明於金門之外。當此之時，則光景柔鮮，普天氣溫，其年中一過如此，經四十五日乃止。其月月自復五過，小鍊八芒於金門之上，八素經中已具處其要。順行至洞陽宮。洞陽日之上館，一名離羅，在浮黎之分。以立夏之日，於洞陽宮吐金冶之精，以灌洞陽之宮，更鍊八芒於流火之庭。當此之時，則日光昏盛，陽氣溢散，普天大暑，其年中一過如此，經四十五日乃止。順行至東井之上。東井是月通暉之逕，在于逯之分。以立秋之日，日於東井之中，沐浴於景暈，收八素之氣，歸於廣寒之宮。當此之時，故天景高澄，普天氣凉，其年中一過如此，經四十五日乃止。順行至廣寒宮。廣寒宮是月宮之上館，七星之華蓋，在鬱單之界。以立冬之日，伏日精於廣寒之宮，更冠帶胎養。當此之時，日景陰，普天寒，其年中一過如此，經四十五日乃止。一年日運周度，冠帶四鄉，合一百八十日，是日所經之分，餘一百八十日，屬月之度，二景離合，陰陽虧盈，各有分度之限也。
　　金門之內，有高騫之樹，高四千里，枝超行二千里，圍二百八十里，根深八百四十里，上有#l(登天，玉帝聞其勇猛，勑鎮北方，統攝真武之位，以斷天下妖邪。真人上白天尊曰：如何得此神將，入於下方，收除魔鬼，救度羣生，兔遭橫死，日有所益。伏願大慈天尊，遂其所請。乃勑右侍玉童，馳詔真符一道，逕往北方，召其真武神將。其神蒙召，部領神眾，逕到天尊前長跪，臣已奉玉帝勑命，位鎮北方，今日何緣，得覩慈顏，特蒙符召。
　　天尊告曰：吾於上元宮中，大會說法，忽下方黑毒怨氣，衝上天界，大眾咸驚。汝宜往彼，收斷妖魔，拔濟魂爽。真武神將，敬奉天尊教勑，乃披髮跣足，踏螣蛇八卦神龜，部領三十萬神將、六丁六甲五雷神兵、巨虬獅子毒龍猛獸，前後導從，齊到下方。七日之中，天下妖魔一時收斷，人鬼分離，冤魂解散，生人安泰，國土清平。真武神將與諸部眾，還歸上元宮中，朝見天尊曰：昨奉教命，往下方收斬妖魔，仗慈尊力，乃於七日之內，天下邪鬼並皆清蕩。天尊曰：善哉，汝等諸神，得無勞乎。於是真武神將，乃交乾布斗、魁罡激指，上佐天關，而作呪曰：
　　太陰化生，水位之精，虛危上應，龜蛇合形，周行六合，威攝萬靈，無幽不察，無願不成，劫終劫始，剪伐魔精，救護羣品，家國咸寧，
　　數中末甲，妖氣流行，上帝有勑。吾故降靈，闡揚正法，蕩邪辟兵，化育黎兆，協贊中興，敢有小鬼，欲來現形，吾目一視，五嶽摧傾，
　　急急如律令。
　　奉禮呪曰：
　　太初太易，無象無形，莫知重濁，孰辯輕清，吾於混沌，分其昏明，天得以健，地得以寧，民得以養，物得以萌，邪得以正，神得以靈，
　　三才之內，萬類咸亨，大朴既散，仁義乃興，禮樂既作，姦邪斯行，六誼或失，四民有爭，上不寬恕，下不忠貞，或魔或鬼，或妖或精，
　　恣橫荼毒，干擾生民，全家疾患，累歲官刑，財物耗散，骨肉伶仃，性命枉逝，灾禍相縈，穢雜之氣，上達天庭，天尊有命、令與安平，
　　有妖皆剪，無鬼不烹，瘟疫之吏，束首伏應，鬼精滅爽，邪魔摧傾，
　　吾有十萬力士，五千萬兵，天上天下)#2行二千四百里，圍二百八十里，根深八百四十里，得食其實，身生金光之色。上有#3金翅之烏，彼翼皆周其境，下有流火之庭，縱廣八十萬里，其中則有炎光八鍊自然玄丹。諸是上真萬仙，皆以立夏之日，悉詣火庭八鍊玄丹之中自鍊，更受津源鮮通百神之容也。
　　凡後學得仙，莫不經洞陽之宮，受八鍊而昇天也。受鍊過，便得食空青之花，金翅之烏皆以羽衣結為飛仙之服，給於受鍊之身，以登玉京九鳳之臺也。
　　凡上學之士，服日月之道，以立夏日正中，取真珠八分，又丹書八鍊丹胎玉符黃紙上，投清水中，向南沐浴，臨甕，叩齒二十四通，微呪如立春之文。畢，引氣八咽止，還室內燒香，以鍊丹和紫粉，囊諸粉以粉身，摩兩手令熱，拭面及通身，首南而臥，叩齒九通，瞑目握固，思日光紫氣累重，下冠己身，思已在日景之內，日景迴己身，上昇洞陽之宮，在空青之林，流火之庭，思南極洞陽真人，諱融珠，形長八寸，衣絳章單衣，頭戴日精通陽之冠，口吐赤氣勃勃，如火之炎，以燒己身。須臾，掇取青林之花，以與己食，花味甘，覺體匝熱，咽氣八十過止，微呪曰：
　　日景耀羅，綺含玄阿，流火洋洋，萬津揚波，空林鬱青，金翅婆娑，八鍊朱丹，芳芝恬和，金關四張，皇人之家，靈暉吐精，仰啜飛花，左攀玄上，右策命魔，身登高臺，逝眄渌那，八景翼霄，紫瓊丹霞，氣同玉真，命齊靈柯，長宴九玄，路無傾嵯。
　　呪畢，便服八鍊丹胎玉符，咽氣八十過，咽液三十六過止。
　　行此道，暮臥，又當以立夏日始，至立秋，以兩手心摩心上，左右各八十過，思日在心中，月在心下，日月光映照匝身，叩齒十二通，呪曰：
　　朝遊青林，夕宿朱臺，流火萬丈，受鍊玉胎，魂寧魄悅，萬神熙頤，極日永月，三光齊期。
　　呪畢。便臥。行此八年，則入火不然，面有朱容，得與融珠面共語，降致丹霞，飛昇上清。
　　東井之內，有廣靈之堂，中生三花高環之樹，高四千丈，枝超行二千里，圍二百四十里，一劫則生自然三氣之花，花似芙蓉之暉也。得食一花，年同一劫。上有金翅之烏，披翼周匝其境。下有青芝玉膏之泉，名為東井，深九萬丈，縱廣九千里，暘谷神王所食之泉也。諸上仙萬帝，皆以立秋之日，悉詣廣靈之堂東井之泉，沐浴自鍊，更受津源通真之容也。
　　凡復學道成，莫不詣東井沐浴，鍊於玉膏之泉，而昇天也。受鍊過，便得食三氣之花，金翅之烏皆以羽衣結為飛仙之服，給於受鍊之身，以登東華青宮也。
　　凡上學之士，服日月之道，當以立秋之日哺時，取龍脂三合，龍骨亦佳，又青書龍景九鍊之符白紙上，合投清水之中，向東沐浴，臨甕，叩齒二十四通，微呪如立春之文。畢，引氣九咽止，還室內燒香，以龍骨為粉，粉身，兩手摩拭面目通身，東首而臥，叩齒九通，瞑目握固，思日光紫氣累重，下降匝己身，己在日景之內，日景運兆身，上昇廣靈之堂東井之中，高環樹之下，思丹靈少陽真人，諱勾上真，形長九寸，著青羽飛衣，頭戴通精曜光之冠，口吐青氣，以灌哺兆身。瑠璃之器，請玉泉青芝之膏，以灌兆形，食以三氣之華，覺其味甘香，體覺匝熱，因咽氣九過止，而微呪曰：
　　玉闕蘭室，日華高騫，三華結秀，妙景拂晨，太素迴真，曲灌玉泉，形栖廣靈，虹映朱軒，洞陽吐精，東井鍊魂，五帝冠帶，變貌金顏，恰頤、明鮮，以成玉仙，丹靈少陽，使我自然，金翅拂飾，羽服輝晨，翻然凌虛，上啜日根，體鏡水精，龍輿光欣，羽駕來迎，上造玉皇之前。
　　呪畢，便服龍景九鍊之符，咽氣九十過，咽液二十四過止。
　　凡行此道，暮臥，又當以立秋日始，至立冬，以兩手攝兩肩並，各三十二過，日在左肩井中，月在右肩井中，二光暎照匝身，叩齒十二通，呪曰：
　　左日右月，二景監靈，暮息少陽，朝登玉清，三魂守室，七魄固形，萬神輔翼，與景齊并。
　　呪畢，便臥。行此八年，通身光明，面生青暉之精，與少陽同言，降致緑軿，飛行玄虛，上昇玉清也。
　　廣寒之宮中，生青花之林，高四千丈，枝超行千二百里，圍二百四十里，其葉似竹而赤，其花似鏡而明，其子似李而無核，所謂絳樹丹實。得食其葉，壽益萬年，得食其花，與日伺靈，得食其實，遊宴玉清。上有金翅之烏，披翼周匝其境，下有廣寒之池，生自然九鍊洪泉、深五萬里，縱廣五千里。上真帝皇，高仙真人，皆以立冬之日，登廣寒之宮，採青花以自拂，臨廣寒之池，灌洪泉以鍊真也。
　　諸後學道成，及學士七祖應昇天堂者，莫不經廣寒之宮，入九鍊之泉，受鍊而昇天也。受鍊過，便得食青林之花實也。金翅之烏，皆以羽衣結為飛仙之服，給於受鍊者身，以登玉清上宮也。
　　凡上學之士，服日月之道，當以立冬之日夜半，取雲母三合，又墨書日魂鍊精陰符青紙上，合投清水之中，向北沐浴，臨甕，叩齒十二通，微呪如立春之文。畢，引氣九咽止，還室內燒香，以雲母作粉，粉身，兩手摩拭面目，北首而臥，叩齒九通，瞑目握固，思日光紫氣累重，下絳匝一身，存己在日景之內，日景運兆身，上昇廣寒之宮青花之林，九鍊洪泉池中，思陰靈玉景真人，諱玄上冥，形長五寸三分，著玄虛錦衣，頭戴通陽玉晨之冠、口吐玄氣之雲，以灌兆身。金槃請九鍊洪泉，以灌溉兆形，授以青花之實，食之味甜，體覺匝熱，因咽氣五十過止，微呪曰：
　　九曜生暉，煥芒玄樞，廣霞峨峨，寒宮悠悠，四老上館，皇上所遊，明玉之輪，五風迅軀，育養寒鄉，鍊剛鮮柔，八氣相推，四鄉交周，冠帶已整，日魂吐符，絳樹赤實，與天同休，金翅拂羽，章服曜無，散煙落暉，之造西嵎，金門蘭室，四氣相扶，玄上攜契，玉景同遊。
　　呪畢，便服日魂鍊精陰符，咽氣五十通，咽液二十過止。
　　行此之道，暮臥，又當以立冬日始，至立春，以兩手摩臍下至命門，各五十過，思日在臍下，月在命門中，二光沌黃，洞映一身，便叩齒九通，呪曰：
　　朝飲蘭池，夕宿金廬，日月交帶，玄廕紫虛，魂安魄寧，萬神保居，四真携契，降致雲輿，上昇金闕，列名帝書。
　　呪畢，便臥。行之八年，身生奇光，項負圓耀，映照八方，乘雲飛騰，白日昇天也。此日受鍊於金門，冠帶於洞陽，沐浴於東井，育養於廣寒，周流四鄉一百八十日，周還金門之上。天數云經三千六百度，則陽氣　否，陰氣激，百六之交，萬灾蕩世，天分改度也。學者當隨其日之運，採取陽精，則免百六之灾矣。
　　月縱廣一千九百里，月暈圍七千八百四十里，白銀瑠璃水精暎內，一分六十，炎光明照於外，其中城郭人民、亦有七寶浴池，八騫之林生乎其內。月中人長一丈六尺，悉衣青色之衣。月中人常以月一日至十六日，採白銀瑠璃，鍊於炎光之冶，故月度盈，則光明鮮。太素以十七日至二十九日，於騫林之下，採三氣之華，拂日月之光，故月度虧，其光微。玄景運行，亦五風梵其綱也，故制日月星宿，遊行虛無，初不休息。
　　秋分之日，月宿東井之上，廣靈之堂，沐浴東井之池，以鍊月魂，明八朗之芒。當此之日，月受陽精於日暉，吐黃氣於玉池，秋分之日，諸天人悉採環樹之花，以拂日月之光，月以黃氣灌天人之容。故秋分是天大會之日，黃氣腸精交降之時也。
　　凡求仙之道，每以秋分之日，平旦入室西向，眠坐任意，閉眼思月中白光夫人，姓囗諱囗，形長六寸六分，頭作頹雲之髻，著素錦飛裙，口銜月光，下入兆身，治命門之中。須臾，月光散為黃氣，匝降一身，白光，夫人在月圓之內，採環樹之花，散拂黃氣之中。夫人口吐陽精，陽精赤，以灌兆形，從內匝外，黃赤二氣更相纏繞，洞匝一身。夫人授兆紫書丹字六音，便引黃氣三十六咽，引陽精二十四咽止，叩齒二十四通，仰祝曰：
　　青池靈淵，飛泉吐芳，精灌丹暉，散花靈堂，陽降玉芝，陰氣混黃，二景潛暉，三道順行，夫人冠帶，沐浴炎光，以津灌身，蘭潤洋洋，丹書紫字，以鎮六宮，內化金仙，外降飛龍，瓊輿羽蓋，玄張軒昂，雲騎來迎，四會八通，七曜紫景，飛行太空。
　　呪畢，又咽氣三十六過，咽液二十四過止，便服紫書丹字。行此道八年，夫人現形，與兆共言，通身生紫青之光，空行玄虛，神仙昇天。
　　右紫書丹字月魂隱音，題月東境騫林之樹葉，結自然之書也。得服此字，壽萬年。施日月之道，乃有數十法，至於此音不行也。輕泄，身現世負風刀之考，七祖充無極鬼責，三塗五苦，萬劫不原。
　　當以秋分日，平旦東向，丹筆書紫紙上，服之，叩齒十二通，微呪曰：
　　玄暉明白，紫氣艷光，鬱颼乘日，四六相通，外拂朱花，內結八芒，紫道流煥，我身逸充，得乘景輿，上造帝堂。
　　呪畢，咽氣二十四過止。又丹書生紫上，佩頭三年，頂生紫光三尺，得給玉女六人，口受靈音。妄告三人，死沒鬼官。百年有金名玉字之人，得傳一人，祕則神仙，飛行上清。
　　冬至之日，月伏廣寒之宮。廣寒之宮，則月之上館，以其時育養月魂於廣寒之池，當此之日，納黃氣於玉胞，吐陽精於寒池。諸天人悉以其日，採青花之林，以拂日月之光，月以陽精灌天人之容。故冬至之日，運道履長，黃氣陽精納暉之時也。
　　求仙之道，當以冬至之日正中，入室北向，眠坐任意，閉眼內思月中玄光夫人，姓□諱□形長五寸五分，頭作頹雲之髻，著玄錦飛裙、口銜月光，下入兆身心中。須臾，月光散為黃氣，洞匝兆身，夫人在月圓之內，採青華之林，散拂黃氣之中，口吐陽精，陽精赤，以權兆形，從內匝外，黃赤二氣更相纏繞，洞暎一身。夫人授兆紫書丹字六音，便引黃氣三十二咽，引陽精二十四咽止，叩齒二、十四通，仰呪曰：
　　玄陰寒池，流泉浩庭，飛花散景，吐黃納精，二氣纏綿，玉芝虛生，天人嗽香，夫人翼靈，蘭池滂沱，流黃鬱冥，普天，納暉，降及我形，還童鍊容，反白結青，紫字東宮，丹書緣名，飛騎羽蓋，四真匡軿，携我同昇，俱造玉清。
　　呪畢，便咽氣三十過，咽液二十四過，止，服紫書丹字。行此道八年，夫人授兆明月之璫，丹字之道，飛行玄虛，上昇玉清。
　　右紫書丹字月魂隱音，皆書月中北境青花之林，結自然之書也。皇上真人，諸天人皆以冬至之日，採紫書丹字而服之。得服此六字，無量壽光暎兆之身、與天人同年。其法至重，帝君所祕，輕泄靈音，身被風刀之考，七祖充無極鬼責，三塗五苦，萬劫不原。
　　當以冬至之日正中，北向，墨書青紙上服之，叩齒十二通，微呪曰：
　　扶晨濯耀羅，圓光蔚玉清、玄暉冠綺合，太漠鑒丹靈，
　　芬珠理幽覺，紫字間花青，皇上耀道支，煙秀洞虛明，
　　灌我黃氣池，漱我太陽精，上拂景中林，仰啜天人英，
　　空飛重玄上、日月同根榮。
　　呪畢，咽氣二十四過止。又丹書生紫上，佩頭，有無量壽光映兆之形，得給玉女六人衛兆之形，得給玉童六人衛兆之身也。妄說靈音，以告三人，死沒鬼官，不得又仙。百年之內，有金名帝圖，緑字紫清，得傳一人，祕尅神仙，飛行太空也。
　　春分之日，月宿金門之上。金門之上，則有通靈之門也。以其時，月於金精冶鍊之池，受鍊於石景水母，瑩飾於花光。當此之日，灌陽精於金門，納黃氣於玉泉，皇上真人，諸天人皆以其日，採騫樹之花，以拂日月之光，月以黃氣灌天人之容。故春分之日，萬氣氤氳，神景皆和，黃氣陽精降接之時也。
　　求仙之道，當以春分之日哺時，入室西向，眠坐任意，閉眼內思月中青光夫人，姓□諱□，形長九寸，頭作頹雲之髻，著青錦飛裙，口銜月光，下入兆身兩目之上。須臾，月光散為黃氣，流布一形，夫人在月中央，採騫林之花，散拂黃氣之中，口吐陽精，陽精赤，以灌兆形，從內匝外，黃赤二氣，更相纏繞，洞匝必身。夫人以紫書丹字六音，授於兆身，便引黃氣二十四咽，引陽精十六咽，叩齒二十四通，仰呪曰：
　　金冶八鍊，丹池浩淵，玉膏滂沱，流灑八騫，黃氣鬱升，陽精結煙，採花蘭庭，飛裙詵詵，夫人嗽香，皇上灌津，柔景時融，潤匝諸天，丹暉八朗，光明洞鮮，迥曜曲暎，下降我身，得與月魂，長保靈年，乘空駕浮，之造無間。
　　呪畢，咽氣二十四過，咽液十六過止，便服紫書丹字。行此道八年，夫人授兆丹字真音，月中飛花以拂兆身，面有金容，飛行上清也。
　　右紫書丹字月魂隱音，皆書月中西境騫樹之林，結自然之書也。皇上真人，諸天人皆以春分之日，採紫書丹字而服之。得服此六字，則炎光暎兆之身，月中玉佩七寶，可得而明也。其法至祕，皇上書此音於皇上玉章之內，故為高上之龍書也。輕泄靈音，七祖充責，長役鬼官，身役風刀，萬不得仙。
　　當以春分之日哺時，白書黃紙上服之，叩齒十二通，微呪曰：
　　太暉曜中天，明霞煥金房，玉字羅慶雲，丹書結成藂，飛歌散朱林，
　　窈窕太漠中，靈音自然唱，微辭八素宮，諸天嗽金香，流津灌我容，
　　靈同天人德，皇上降紫童，運我凌九虛，上造朱月宮。
　　呪畢，咽氣二十四過，又丹書紫上，佩頭，則三年生自然紫光，暎兆之形，得使玉女六人。妄說靈音，以告三人，死沒鬼官，七祖充責，萬劫不原。百年內有真人，聽一傳，祕尅神仙，飛行上清。
　　夏至之日，月伏洞陽宮。洞陽宮是日之上館，以其時，月於流火之庭，冶鍊於八芒，鮮明於月魂。當此之日，灌黃氣於洞陽，納陽精於火宮，八素真人，諸天人皆以其日，採空青之林，以拂日月之光，月以陽精灌天人之容。故夏至之日，景氣激陽精，降陰納靈，二景接暉之時也。
　　求仙之道，當以夏至之日夜半，入室南向，眠坐任意，閉目內思月中丹光夫人，姓□諱□，形長八寸八分，頭作頹雲之髻，著丹錦飛裙，口銜月光，下入兆身絳宮之中。須臾，月光散為黃氣。匝降一形，夫人在月中央，採空青之花，散拂黃氣之中，口吐陽精，陽精赤，以灌兆形，從內匝外，黃赤二氣更相纏繞，洞暎一身。夫人以紫書丹字六音，授於兆身，便引黃氣，二十四咽，引陽精十二咽止，叩齒二十四通，仰呪曰：
　　流火萬頃，洞陽之精，陽安之館，三華玉城，金仙內暎，八素四明，九曜降氣，元上高靈，夫人嗽香，散花玉清，丹書紫字，結音空青，蘭池玉潤，流灑八冥，朱光翳普，天仙鮮榮，迴晨曲曜，暎監我形，得與朱月，同死同生，乘空駕虛，參御飛軿，玉女翼位，金童輔靈，翠羽輕蓋，上造帝庭。
　　呪畢，咽氣二十四過，咽液二十過止，便服紫書丹字。行此道八年，夫人授兆丹書真文，月中玉璫，今兆飛昇上造洞陽之宮也。
　　右紫書丹字月魂隱音，皆書月中南境空青之林，結自然之書也。八素真人，諸天人皆以夏至之日，採紫書丹字而服之。得服此六字，與八素同年，則項負圓明，暎照十方。其法至祕，皇上八素真人，書此音於八素玉章之篇，故為高上之妙經。輕泄靈音，七祖充責，長沒刀山，身沒風刀，永不得仙。
　　當以夏至之日夜半，朱書白紙上服之，叩齒十二通，微呪曰：
　　陽精丹池，流火鬱飈，金軒翼虛，玄暉拂霄，八素採蘭，散香玉朝，青林垂柳，風振瓊條，丹書紫文，含秀榮翹，流芬灌津，普潤無遼，得與玄景，齊光紫霄。
　　呪畢，咽氣二十四過止，又丹書紫上，佩頭三年，日月玄暉暎兆之形，月光夫人授兆真書，給玉女六人。輕傳非真，七祖充責，萬劫不原。祕修八年，則雲輿來降，白日昇天，飛行玉清也。
　　右月度周流四鄉，故與日有朔望之期，日道陽，月道陰，雖同運而轉，至於冠帶，各居四節。故日分一百八十日陽，月分一百八十日陰，數經三千六百度，與日合，則陽氣激，陰氣否，則太陽九數運周所加，便天地改宿，萬癘蕩泄，滅惡除凶。學者不知天地之運，則不免陽九之灾也。
　　凡積學之夫，鮮有坐致龍輿，而高登雲闕者也。徒勞巖岫。絕穀咽液，服御日月，而不知玄景之分，廣狹城郭，七寶朱林，運宿四鄉，虧盈之期，飛根不可得而掇，皇華不可得而採，陽精則不為降，陰精則不為暎，日月之道，望之遠矣。若能勤尋其本，知有運度之景，城郭丘墟，朱林淵池，月中夫人姓字，則日月感降，亦無煩遠求艱難之要，　自然得乘雲輿飛輪，上造日月之門也。
　　紫書丹字，結於八素自然之氣，高玄羽章，以生月中八騫之林，字有紫光，煥於月光之明。八素真人及諸天，悉採八騫之林紫書丹字而服之，散香以拂日月之光也。此音悉表大洞真經，故曰高上之文。得服此字，面有金容，項負圓明，日月洞暎，不學而仙也。其法甚重，高上所祕，不得輕泄。依科七百年內，若有金名東華，紫字上清，合真之人，聽得三傳。自無此骨，祕之玉關，萬劫不宣也。
　　右八鍊金冶化仙真符，以立春之日，黃書青紙，投水中沐浴，則通身鍊化，招日月之玄暉，降真人於玉庭。并黃書青繒，佩身八年，與真人交言，降致雲輿，飛昇金門之上，受鍊於金冶之池也。
　　右八鍊丹胎玉符，以立夏之日正中，丹書黃紙上，投水中沐浴，則內外鍊化，招飛根於陽精，致黃氣於黃華，迴日月以玄暎，感真人於玉字。又丹書黃繒，佩身八年，真人下降，授兆真文，飛空玄，上昇洞陽之宮也。
　　右龍景九鍊之符，以立秋之日晡時，青書白紙上，投水中沐浴，則骨髓鍊變，招玄暉於紫景，致陽精於飛根，納黃氣於水母，降真人於紫軒。又青書白繒，佩身八年，頭有日圓之明，飛行太宮，上昇廣靈之堂。
　　右日魂鍊精陰符，以立冬日夜半，墨書青紙上，投水中沐浴，一身血精並被鍊化，致日精於紫景，降飛花於八騫，鍊五府於玉池，運兆身於廣寒。又墨書青繒，佩身八年，身發金光，項有圓明，真人下降。授兆真文，飛行太空，上昇廣寒之宮。
　　七星去地四十萬里，圍七百二十里，皆金精瑠璃為其城郭，七曜紫暉烙其光、其內則諸天人眾真之遊館，廣寒則其華蓋也。其一晝一夜，則運轉周天一度也，亦如日月之輪。其內亦生七寶朱林，如是人定之後，生氣之初，七星受鍊於廣寒之宮，明鮮紫景於七曜之暉。當此之時，七曜煥落，流精竟天，紫景吐津，以灌諸天，於是眾真帝仙，皆以其時，莫不採七曜之暉，紫景之蘭也。
　　凡上學之士，服日月之道，當修七曜之妙法。每以人定之後，當於別室燒香、北首而臥，安身定神，棄絕異念，專心在靈，叩齒二十四通，存思七星煥明北方，己身臥於七星斗中華蓋之下，七曜之光流煥紫景之外，冠覆於己身，己身在紫景之上七曜之中，內外鬱冥，都無所見。良久，豁除七曜之光，化為七童子，各在一星之上。第一童子諱樞明，第二童子諱曜靈，第三童子諱北元，第四童子諱寶精，第五童子諱丹嬰、第六童子諱虛清，第七童子諱紫瑛。七童子吐七寶之光，以哺飴兆身。樞明童子吐紫景之光，躍靈童子吐金精之光，北元童子吐瑠璃之光，寶精童子吐白銀之光，丹嬰童子吐玉精之光，虛清童子吐寶珠之光，紫瑛童子吐珊瑚之光。七寶之光、同入兆身，便引氣四十九咽，微呪曰：
　　金精凝化，結元七靈，紫曜煥落，朱景洞明、華蓋徘徊、輪轉寒庭，寶光熠熠，七躍嬰嬰，玄暉吐蘭、芳芝流盈，夕寢靈館、朝登玉清，璇璣運路，紫景翼形，宴轡雲輪，策御飛軿，遊盻八極，三道合并。
　　呪畢，咽液七過止，起以粟米之粉粉身，令匝而臥。如此七年，身生七寶之光，頭有紫景華蓋，恒冠兆形，得使通登玉童七人，條政飛雲玄輿，來迎兆身，上昇北辰。此道祕妙，上真所修，不行下世。若有刻簡玄名於未生之前，記青錄玉文之人，當得此道。得者克成上仙，為萬仙之師宗也。輕泄失明刑殘，七祖充責刀山食火，三塗萬劫不原，學士明慎，四極之旨，深寶之焉。此七童子，即七寶之內精，化為七曜之上真，知其名則不死，修其法則神仙，泄其諱則失明。晨夕存念，則恒衛兆身。若有灾厄困危之事，叩齒七通，呼七童子之名，灾即自消。此道正可獨知而已，懷抱珠玉，豈可放於垢塵也。明慎秘之。
　　高上命四司五帝及諸天王，遣監真領仙，恆履行五嶽，及諸名山。世間有三道之要，黃氣陽精之法，丹書紫字之文，便列名於東華，奏札於金闕，以玉童玉女各七人，侍衛有經者身。若輕泄靈音，替慢寶文，為玉童所奏，罰以五帝神兵，死役三塗五苦之中，七祖充責，萬劫不原。
　　修行三道之要，當以月生三日、十五日、二十五日，一月三朝日月之光，夜半則朝七星之精，再拜心念，願昇三光之景，服御靈暉之容。如此七年，則日月感降，授子神真之道也。
　　若有金名玉字，列奏玄圖，應得此文，師當依盟對齋九十日，或二十七日，或三日；弟子齎上金七兩，黃紋四十尺，青繒三十二尺，告盟而傳。無盟輕泄，師被考沒身，弟子輕闚天真，失盟刑殘，七祖獲罪，三掠不原。天文妙重，紫書丹字甚祕，故以盟信寶之，不得輕傳，學士被此之考，明慎之也。如是靈經，生於太空之內，書於玄圃之上，積石之陰，金堂玉室之裹。靈文煥曜，紫字鬱霄，神童翼靈，玉女散香，各三千人侍衛神真。南極上元君受之於高上，投盟於太空，以傳太微天帝君，天帝君傳西龜王母，王母傳金闕帝君，帝君以付上相青童君，使授後學得為真人者。今封一通於西城山。
　　凡學仙不修此道，徒勤感真，正可得下仙，不死而已，望披天關登金闕，永無由也。既御三道，修行八鍊，縱不得白日飛騰，隱化之日自然即變，上昇金門四鄉之宮，更受鍊於玉池，得給金翅之羽服，上登金闕之宮。故此法高妙，不與凡經齊倫，有得其文，不學自仙也。中皇仙人、玄子生、墨翟子、趙延甫、寧康伯、彭鑑、安期、帛高之徒七百人，尋道履苦，情貫玉虛，雖騰身霄崖，遊盤五嶽，不得三道之要，故不得上登金門之內，受謁金闕之格，今由飈身雲虛，為玉清策轡，司迎上真，何異始學勤苦下世，望登雲闕之遊乎。如蘇子林、谷希子、幼陽君、王喬、赤松、皇人、青真之徒，始學便修三道之要，黃氣陽精丹書紫字之法，便得超凌三清，登青華之宮，更受上品妙經，詣金闕受號，位登玉清上真四極之任，如此豈不異於有志乎。王君以經傳南嶽夫人，今封於陽浴宮南洞之室，有志者勤尋其文。
　　上清黃氣陽精三道順行經竟
　　#1按《正統道藏》原本，在此文後忽插入十個版面，共計五十行錯簡，其文字內容為《太上說真武本傳神咒妙經》，與本篇無關。今姑且保存《道藏》本原樣。
　　#2《道藏》原本錯簡止於此。
　　#3以下經文接前錯簡斷處。