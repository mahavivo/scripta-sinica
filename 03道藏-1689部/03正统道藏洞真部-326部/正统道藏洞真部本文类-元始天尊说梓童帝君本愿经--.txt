元始天尊說梓潼帝君本願經
　　經名：元始天尊說梓潼帝君本願經。撰人不詳，約出於元代。假託元始天尊為慈濟真人及梓潼帝君等演說，勸人正心修身以消除劫難。一卷。底本出處：《正統道藏》洞真部本文類。
　　靈寶消劫正心開化章上品
　　爾時元始天尊在清微天宮黃金闕內，會諸天帝君與無極聖眾，昇玉華寶座，放大光明，照諸世界，觀諸眾生遭值劫運，受無量苦惱，宛轉塵寰，輪迴生死，慨爾嘆曰：民哉，民哉，誰使而然哉！是時有一真人，名曰慈濟，從法座起，越班而出，長跪道前，白天尊言：賤臣不德，仰叨道蔭，得離斯苦，昨睹玉皇尊帝檢校圖籙，推定劫運，勑北陰黑煞、多目原厲，及諸天魔王等眾下巡人間，興動兵戈，流布瘟疫，殺戮生民萬萬億數，俾諸世人，靡有遺類。今觀眾生，父子兄弟，夫婦男女，肝腦塗地，號泣悲哀，莫能相保，繼以天灾大行，鬼現白晝，間獲免彼，終莫此逃，未審此諸眾生曠劫以來，造作修種，何所違戾，而獲是報？可不悲歟！可不痛歟！伏願慈悲，示以未悟。
　　天尊告曰：此諸眾生，自往劫來，不敬三寶，不孝父母，邪淫貪愛，姦詐嫉狠，造種種罪惡，日熾月滋，是故玉帝論定劫運更變世人，雖可悲痛，亦其自取。
　　爾時慈濟真人暨諸聖眾，各各稽首，而白天尊言：臣等即是思惟，心大不忍，戚首蹙頞，力不能救，惟願天恩發慈悲心，開方便路，垂一金臂，援其焚溺，庶使人道不至類絕，臣等敢冒死謹言。
　　於是天尊撫几高抗，澄神默坐良久，答曰：邇者蜀有大神，號曰梓潼，居昊天之佐，齊太乙之尊，位高南極，德被十方，掌混元之輪迴，司仕流之桂禄，考六籍事，收五嶽形，歷億千萬劫，現九十餘化，念念生民，極用其情，是以玉帝授之如意，委行飛鸞，開化人間，顯跡天下，蓋此末劫實未可除，若欲消之，此神其可，吾當為汝等召之，俾救度末世，勿使類絕。
　　于時慈濟真人及諸天聖眾，再拜禮謝復位。於是天尊命持幢玉女，向不驕樂天下之者三，忽梓潼帝君擁五色雲霞之炁，自西北至，雍容雅步，再拜而前，白天尊：今日吉慶，興此法筵，臣貪於行化，以至後會，恭望天慈特賜原宥。
　　天尊告曰：夫民受天地中生，自陰陽內化，五行範體，二氣結形，而不知人身難得，樂土難生，乃貪婪姦詐，莫知紀極，以至劫運，適逢兵戈競起，疫癘流行，火焚漂，悉皆由也。今諸帝君、天上地下無極聖眾，咸請於我，願消此劫，故特以畀汝，汝其勉之。
　　爾時梓潼帝君拜謝，奉旨欲退。天尊重告曰：帝子，此諸末劫，運數浩大，汝今消之，何道而可？梓潼帝君復再拜而前，白天尊言：臣自劫劫中萬火本身，謫在蜀地，兢兢惶惶，懼不稱職，方切思過，乃誤天恩，臣謹惟消除此劫，先正人心。為人子者，訓之使孝，為人臣者，訓之使忠，訓兄弟以友恭，訓夫
　　婦以和順，訓居上者，使待下以情，訓治事者，使處心以公。率而行之，或者可以少弭。
　　於是天尊乃垂盻眥之容而稱嘆曰：奇哉，帝子憫念眾生，說是因緣，心得開悟，若諸世人推行不已，則可以消除劫難，興國太予，人享高壽，物遂本性，五穀豐熟，歌謠滿路。一或反之，則兵戈疫癘，頻仍相藉，橫尸遍野，枯骨成山，而人類絕矣，子其勉之！於是梓潼帝君拜謝，復擁五色雲霞之炁，自西北而退。爾時慈濟真人聞是說已，歡喜踴躍，即於座中以頌讚曰：
　　堪嗟爾眾生，姦詐復貪嗔。營營日滋熾，擾擾不知懲。致遭末世劫，人類將沉淪。於是元始尊，憫念諸有情。欲救末劫苦，爰命梓潼君。筆中顯三昧，秩秩先正心。塵迷能導引，福禄總來并。
　　爾時慈濟真人說是頌已，四眾歡喜，異口同聲，嘆未曾有。
　　靈寶消劫正心靈應章中品
　　道言：元始天尊在玉華座上，收斂光明，澄神默坐，瑶璧輝暎，真氣包絡，鐘鼓畢奏，神風交暢，道意微密，暄然如春，一切金仙，四眾八部，幢幡寶蓋，侍在側焉。爾時元載孔昇天主濟沉拔罪真人，東岱嶽府君，各從座起，長跪道前，白天尊言：臣等往劫何修，獲預法會，親炙道語，心竊欣感，然臣等愚蒙，聞是經說，心雖歡喜，終竟未達。切謂人心不正，致罹此劫，自非天尊垂大金臂，放大明，展大神通，勑諸巡世神祇，各令復位，則或者他道，似為未急，今大劫已至，運難豐浩，而九天開化，方正人心，臣恐其緩，伏望天慈，示以未悟。
　　於是天尊浩然長嘆，而告諸真眾曰：嗟乎，汝等尚未達理之本耶？夫人之生，善性根焉，孝悌鍾焉，四端具焉，五行範焉，忠信胚焉，和遜傳焉，所謂人也，非比草木禽獸之為類，凡形肖人似，皆一同之。及世道淪降，人心不古，機巧姦偽，貪妬狠亂，種種不善，踴躍為之。是以見三寶而不敬，對三光而無禮，呵風罵雨，怨天尤地，待父母如同路人，視兄弟如見仇敵，責人常詳，待己每恕，見人有善者掩之，不及則毀之，無所不至，見人有惡，喜而慕之效之，惟恐弗勝。富貴者，驕奢淫佚，傲慢賢能，泄瀆師長，昂首闊步，視貧賤如履草芥，不知修種，不行陰騭，暴殄天物，中市網利，了不知止。貧賤者，諂諛貪嗔，怨咎鬼神，不知前世因果，不能安貧守己，邪淫偷盗，犯分干禮，終莫自悔。是以惡人滿世，邪鬼橫行，讒慝交進，謗毒讟並興，政治乖舛，人民困苦，山川告匱，鬼神不寧，怨氣鬱結，上薄太空。世道至此，寧得不變，所以檢校圖籙，運合數周，推此大劫，日月薄蝕，陰陽乖戾，魔鬼巡世，亂民迭興，兵戈疫癘，頻仍不已，命苟彼逃，終不此免，枯骨成山，流血若水，殄滅人類，勿使遺種，若欲救之，豈易為力。吾故命梓潼帝君開化九天，飛鸞救世，俾諸世人，洗心滌慮，咸臻善道。為子而能孝其親，為臣而能忠其君，為兄弟而克友克敬，為夫婦而克和克順，居上待下者必以情，臨政處事者必以公，不貪不妬，不姦不偽，習此不已，化成天下，則鬼神欽仰，天地寧謐，老者可以得壽，少者可以得養，國土可以清平，五穀可以豐熟，末世可以返古，豈惟末劫獨不消乎。吾若放光垂臂，雖可救之，然人心不正，其何能久，故不若人心既正，大劫自除，諸巡世神祇，方欽仰畏避，豈敢肆毒，汝等各宜諦心恭聽，勿生他慮。於是元載孔昇天主濟沉拔罪真人，東岱嶽府君，皆歡喜作禮，默然復位。
　　爾時天尊復告四眾日：我今再剖因緣，汝等各宜諦聽。人為萬物靈，心為一身主，沉沉静静，不愆不慾，不雜以偽，無慮無思，發而為言，溫和慈讓，發而為行，中正端直，其於親，不期孝而自孝，其於君，不期忠而自忠，其於兄弟，不期友敬而自友敬，其於夫婦，不期和順而自和順，不厚責於人，不徇物以私，率性而行，舉皆中道，何者容心。故其國清平，其人安泰，其世上古，今末世凡人，勉強遵守，不遺不戾，心心不退，念念不忘，其獲福亦可如是，豈以大劫持此而不消乎！於是天尊而說偈曰：
　　靈哉一點，不擾不驚。無思無慮，至聰至明。
　　天理昭著，善性根成。一雜以偽，五體摧傾。
　　自然歸正，百福來并。敬之慎之，大眾齊聽。
　　於是天尊說偈已，諸天真眾、無鞅神仙、嶽瀆神祇，歡喜踴躍，嘆未曾有。
　　 
　　　
　　 
　　洞真部本文類 
　　元始天尊說梓潼帝君本願經
　　經名：元始天尊說梓潼帝君本願經。撰人不詳，約出於元代。假託元始天尊為慈濟真人及梓潼帝君等演說，勸人正心修身以消除劫難。一卷。底本出處：《正統道藏》洞真部本文類。
　　靈寶消劫正心報應章下品
　　爾時保和應化真人，即於道前拜首而言曰：未審此經消劫之外有何功德，伏望天慈為四眾帝釋、諸天神仙、嶽瀆祇靈、天上地下及未來一切眾生，廣說利益。
　　於是天尊告保和應化真人曰：善哉，若諸國王帝主、宰輔大臣奉持此經，推充此道，躬行不替，教化天下，自然風淳俗厚，政善人安，五穀豐登，萬物熙遂。若諸世人，平居無事，至心沉慮，精加轉誦，自然父母長壽，子孫榮貴，家道昌隆，身體康健，凡有所求，種種如願。若復有人，或入山林，或入江海，遭遇惡風，逢值毒獸，但能懺悔，存念此經，自然山神衛護，河伯維持，猛獸自退，風浪頓止。若復有人，或在軍陣，或遇冤家，但能懺悔，存念此經，自然惡人善解，凶器不逢，終不害己，安穩如常。若有婦人，或臨產厄，或求嗣息，但能懺悔，存念此經，自然安穩平康，生福德男女，聰明智慧，為人尊貴。若或有人為諸神廟轉誦此經，是諸鬼神當脫鬼趣，轉增天福。又有道士至人，善男信女，開闢静室，更著新服，畫九天主宰真像，香花燈果，净水供養，滌去凡思，端心正坐，持誦此經，是其左右一切鬼神等，或有聞者，即離鬼趣，登證仙果，一切餓鬼等或有聞者，脫飢渴苦，受度南宮，一切畜生等或有聞者，脫畜生苦，復歸人道，一切草木承此經者，已枯使榮，轉更茂盛，飛潜動植，胎卵濕化，一切有情，咸臻道化。又此經所在，及持是經人，當有十方飛天大聖、救苦真人、金剛力士、神仙兵馬、金精猛獸、無鞅數眾，常來擁護，一切功德，說不可盡。
　　於是保和應化真人稽首白天尊言：此經功德，眾咸聞之，若諸世人，或有疑惑不信，妄生誹謗，不擇净案，便將安置，不持齋戒，便將轉誦，未審此諸罪輩，當得何報，伏願天尊再示未唔。
　　爾時天尊言曰：噫，子今所叩，豈不異乎！此經功德，不可度量，其報應亦不可具述，若諸世人敬持遵奉，疑惑誹謗，獲罪獲福，各有輕重，若廣說之，凡流邪見反啟疑貳，我今說經，止救末劫世人，疑信一聽自然，性命禍福，豈可戶曉。但願世人，事親者當為心孝，毋為面孝；事君者當為心忠，毋為面忠；處兄弟則當心友心敬，毋面為友敬；，處夫婦當心和心順，毋面為和順；待下者毋面似至情，而心實不情；臨事者毋面示至公，而心實不公。若能遵行此道，則雖疑惑誹謗，猶信也；若不能遵守此道，則雖齋戒敬誦，猶不信也。善者積善，惡者積惡，積之既久，天地神臨之質之，禍之福之，皆自然也，吾何言哉。於是保和應化真人及諸天仙眾，同聲稱讚而說偈曰：
　　大哉渺渺玉星中，推較河源俱此切。
　　殺戮生民億億眾，頂禮至尊難可說。
　　於是天尊發慈悲，九天開化普俱雪。
　　但教心地長清净，疑信從教眾生竭。
　　我今稽首悉辭尊，萬萬生靈毋誑滅。
　　爾時保和應化真人暨諸仙眾說是偈已，稽首天顏，作禮而退，信受奉行。
　　誦經已畢，洗心長跪，依先懺悔。
　　七曲慈尊真教主，慈父慈母同我生。
　　子生聖子皆孝慈，孫繼神孫盡慈孝。
　　一家和氣天無盡，萬世春臺月有光。
　　慈光普照諸天人，細入微塵滿天地。
　　我生同得乾坤體，一似文昌始劫時。
　　聖非自聖凡自凡，流浪至今方覺悟。
　　願尊七曲慈尊教，惟忠惟孝惟慈心。
　　不以口業傲神人，不以身業累父母。
　　不以意業欺天地，不以心業禍子孫。
　　願從孝行與陰功，種種力行諸方便。
　　懺悔多生諸罪垢，皈依七曲大慈光。
　　求嗣求禄求生方，不求諸人求諸己。
　　惟我文昌七曲師，歷劫待人存恕法。
　　願放一種如意光，憫念眾生真懺悔。
　　懺悔已周，次當發願。
　　父母願同長壽果，龜齡鶴髮暎慈光。
　　己身願拜大吉祥，仰事俯育無苦惱。
　　子孫願嗅雲巖桂，嘉與子孫同發榮。
　　父慈子孝一家春，光明無負慈尊教。
　　願蒙七曲親提接，指引登真入聖門。
　　捨生受生正徧知，盡未來世俱圓滿。
　　發願已周，次當贊頌。
　　桂香殿上慈悲主，教海周流洗業根。
　　業根化作桂花香，善本種成長壽果。
　　一家骨肉無煩惱，七曲子孫同護持。
　　普願今世至來生，紫雲巖前長得道。
　　步步心心帝左右，生生世世天主張。
　　骨凡可換形可灰，一點真心自金石。
　　禮訖，隨意啟祝，回向。
　　元始天尊說梓潼帝君本願經竟