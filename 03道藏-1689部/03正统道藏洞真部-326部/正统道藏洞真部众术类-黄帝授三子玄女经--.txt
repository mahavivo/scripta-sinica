黃帝授三子玄女經
　　經名：黃帝授三子玄女經。撰人不詳。底本出處：《正統道藏》洞真部衆術類。
　　黃帝授三子玄女經
　　天一所在甲戊，庚旦大吉，夕小吉。乙巳晝神后，夜傳送，丙丁旦登明，暮從魁，六辛晝勝先，夜功曹，壬癸晝太一，夜太衝。占與人期會，天罡臨日辰者，會在日辰前為已過，在日辰後為未至。又神在門，會行人未，主人近行在外已至，主人遠行在內未至。罡加孟，神在內，加仲在門，加季在外。天罡、大吉加午未者，喚人必來。非此者，凶。時上見王相必來，相剋無氣來。
　　求物，天罡加孟，不得臨仲，得半；加季，盡得。占行人至時，甲乙行丙丁至，不至還以甲乙日至。他例此。
　　諸欲娶婦嫁女，必記初許嫁之日，以為本。其娶婦時，慎無令剋其許嫁日辰也。剋日害舅，剋辰害姑。姑與舅是夫之父母也。盡剋日辰，為不利一家。
　　假令甲子日許嫁，庚辛日納財，皆為剋日。戊己納之，為剋辰也。
　　假令辛未日納，皆為剋日。辰戊申己酉日，亦然也。又欲令日辰陰陽中，及用傳中有天后無騰蛇，白獸相剋，吉謂內婦時。如此者，即吉。又無令夫家之門，傷婦年，即婦有咎。
　　假令二月乙未日巳時，天罡加巳，婦年立辰，從魁加之夫家門，在子地；太一加之夫家門，在丑；勝先加之，此並為夫家門傷婦年也。謂夫家門上火神，剋妻家門上金神也。若夫門立酉，功曹加酉，婦在束方卯來氏西酉，入功曹，即婦有咎。他倣此。又無令婦年上神，傷夫家之門，即夫家有咎也。
　　假令婦年立辰，從魁加之夫門在酉，功曹臨之，夫門在戌，太衝臨之，此為婦年上神，傷夫家之門。即夫家有咎。門者所出之辰，凡娶婦為入頑，嫁女為出頑，從方入圓為入頑，從方出圓為出頑也。又不欲所出入之神傷日辰，為女固有敗傷。又不欲令傷日，為害翁。謂神將共傷日也。
　　假令一月庚子日，魁罡加丑之時也，太一臨庚上，其將得朱雀，謂小吉為天一臨戌上，即太一為前二加庚也。此為神將，并傷日。傷日害舅。若日并傷神，將為害矣。
　　假令二月癸丑日巳時，勝先加癸，將得賸蛇，此為日并傷神，將害夫。又辰中有微氣往助之者，為夫死。
　　假令二月甲戌日辰時，而傳送加甲，甲木也，傳送金也，金傷木。又戌中之金復往助之者，為夫死。傷辰為婦，謂神將共傷辰也。
　　假令二月庚申日，魁加丑，丑時也，太一臨申，將得朱雀。此為神將，并傷辰也。
　　假令二月壬子日，魁加辰，勝先臨子為用，將得膠蛇。此為日辰，并傷神將也。但辰傷婦，謂辰傷其陽神神將者。又曰：內有微氣往助之者，為婦死也。
　　假令二月丁巳日，魁加卯，神后加巳，巳火也，神后水也，水傷火。又丁巳丁是壬妻故也。復往助之，為婦死，以其上將為所坐形狀。
　　假令二月甲戌日，魁加辰，傳送為青龍，而加甲，為夫婦死，死坐送行酒食故也。
　　黃帝授三子玄女經竟