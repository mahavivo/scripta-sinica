陰符經三皇玉訣
　　經名：陰符經三皇玉訣。原題軒轅黃帝制。《據道藏提要》考證，當系宋金間道士假託之作。三卷。底本出處：《正統道藏》洞真部玉訣類。
　　陰符經三皇玉訣序
　　軒轅黃帝製
　　朕詔文武百官同理國事，有護國岐師出班奏，表有奇怪鳥獸，銅頭鐵額，坐高三丈，兩翅如刀，飛騰遮蔽日月皆昏，在地吞石颺沙，江河枯乾，又傷害人民性命甚多，天下無治。遂詔文武百官車駕親出，觀天下人民痛傷，視見蚩尤果有怪鳥難治。朕前去至一大山，夜見紅光紫霧，白氣青霞圍繞不散。再詔文武盡視皆見。岐師奏言：此山有名虛天壇第一洞天，上臨玉清元始之宮。朕親駕到山，有一石洞，不知深淺，差勇猛壯士名重山，身長三丈五尺，使入洞內，用燭火前去，經三日三夜方出。重山奏言：中有大石匣，金甲神人八員守定，各執斧銊，仗劍喝云：不得到此。重山奏畢，朕發心燒香，上奏三清，願臣有分開取石匣，不避凶吉，要知天地祕密天機之事。焚香告禮三清，朕遂同入洞。亦有紅光遶定，不見金甲神人，朕於石匣見一卷經，號曰《元始天尊混元三皇玉訣陰符經》即將經出洞，焚香拜禮，上謝三清。開看見字不常，盡是天文篆書，三百餘字分，為三卷，上卷天皇，中卷地皇，下卷人皇。上卷按神仙抱一之道，中卷按富國安民之法，下卷按強兵戰勝之術。與天地陰陽萬物為祖宗，治國齊家持身不死之道皆從。此經乃青陽秀炁自然結成文，每字方圓一丈。朕復回皇都，再集文武百官，議此經事之理。盡言不知此義理，不曾聞此經出處。朕遂行宣文天下，名山洞府恐有玄妙高士並世賢人，深曉經義之事，曾收此經者，便許奏呈解義，如通此《陰符》經義者，朕賞金賜命。天下盡無此經，豈通道理？朕遍訪名山洞府修道之士，盡拜為師，求長生之路，要解此經之義，絕無人知義理，盡是旁門小法。自此四十餘年，入道身衰，皓髮如銀，道也難成。朕聞崆峒山有一高聖先生廣成子，妙道深玄，朕車駕親詣，自心屈弱，膝行肘步，禮拜侍立，告求廣成子先生指教：臣自石室中得《陰符經》一卷，不曉義理，在世盡不通曉此經。今遇先生，感天不忘，要通此經之妙道。廣成子先生言：此經者，是上天所祕，在世洞天隱此經一卷，鎮天下妖魔龍神精怪，當與世上有德行之人。遇此經者，修長生之路，復升天道，永世流傳天下信道有緣之人。此經要知義理，天下莫能知。見今峨媚山有一高聖天真皇人，深曉經義理。廣成子同去侍見天真皇人，朕問此《陰符經》 天皇、地皇、人皇、陰陽造化，治國、治家、治身、長生不死，復升於天界，如何修道？朕聞高聖廣成子先生說，高聖天真皇人答。朕當時深曉陰陽造化成道之理心朕道成升天之日，恐後人信道修真者，憑何經文，朕乃留此經徧行於世，復隱此經一卷於崆峒山，又留九宮入卦，分陰陽五行，奪造化，動天機，入室登壇，九宮局式，璇璣立斗，時分候節氣，金木生殺，擇真至寶，取時造化，內煉輕清化神純陽之體，返金靈之虎變，赫火龍虛，騰炎天之上，入聖朝元之道，集成文序。又分造化陰陽，日月為象，天地為父母，八卦為子孫，太一行乾坎艮震巽離坤兌，天發殺機，移星易宿，九宮之圖。如後人獲遇此經者不得輕泄不信之人，若傳下愚之人者，墮九玄七祖入輸迴，永不得出期，後殃及子孫也。
　　黃帝問曰：陰符者，何也？廣成子曰：此陰符二字，上可通天，下可察地，中可化生萬物，為人最尊。陰者，暗也；符者，合也。古之聖人，內動之機，可以明天地造化之根，至道推移之源、性命之本。生死之機，知者可究合天地之機，操運長生之體。故曰陰符也。
　　黃帝曰：上有神仙抱一之道者，何也？天真皇人曰：夫神仙抱一之道者，上天所祕，世人不可得之。神仙抱一者，乃是太一含真之炁。太一者，乃是北極太淵之源，乃虛無煉神之道，上天所祕，世人不可得知。子在人間，安曉此語？一者，天炁也。人將太一真炁與我真炁相濟，更要知天時受，天氣接人氣，人氣接天氣，與天氣相接而不死也。人若包含太和真炁，久而煉之，乃為大丹純陽也。陽者天道，故神炁合道，乃為神仙抱一之道也。
　　黃帝曰：中有富國安民者，何也？廣成子曰：富國安民者，乃煉炁之道也。凡人將真精煉成神胎，名曰胎仙。故聚而成形，散而成炁，故與道相通。道者養炁，養炁者，保神合於大道。故曰真炁相濟，久而用火緞煉成丹。若能全精炁，煉作純陽，故乃成丹換形，萬神皆安，國中有寶，故曰富國安民也。
　　黃帝曰：下有強兵戰勝者，何也？天真皇人曰：強兵戰勝者，乃真炁戰退陰氣也。煉體純陽，金筋玉骨，鶴體松形，謂之純陽，故得不死，以身為國，以心為君，以精為民，以形為爐。首者，鼎也。精滿於腦，故用火煆煉成丹。因精體見火。火者，陽炁；息者，風也。以風吹火，久煉形神俱妙。故曰：煉神之道，存心於內，真炁自然冲和不死。故曰：煉百關精髓，純陽也。九竅炁定下關，精炁不泄者勝也。
　　黃帝曰：天皇者，何也？廣成子曰：天皇者，先天之前，五劫開化，混沌之始也。天皇一炁，聖化萬象，主天聖玉虛聖境，明皇之祖炁也。
　　黃帝曰：地皇者，何也？天真皇人曰：地皇者，天皇一炁下降於地，地炁受之，二炁相合，主生化金光之炁，乃是洞神真境，真皇之祖炁也。
　　黃帝曰：人皇者，何也？廣成子曰：人皇者，在天地之間，虛無至理，為天皇一炁，地皇一炁，太空虛中相合化，金木五星為中宮，合乾坤八卦保護化神，乃仙境主中元，人皇之祖炁也。
　　黃帝曰；觀天之道，執天之行，盡矣，何也？天真皇人曰：觀天者，乃丹陽之炁，純陽之物，精氣運而不絕，昇沉往還，周時復始，包含萬象，乃青陽之炁。天地者，陰陽之精，天氣下降，地氣復昇，昇而復降，人在其中而不知其理。天之陽精為日，地之陰精為月。日月運而不休，寒暑煎而無息。凡人不知身內亦有天地之炁，天氣升降有時。人知者，觀天之道，執天之行，盡矣。
　　黃帝曰：何謂不知？廣成子曰：頭以象天，清陽之本，足以象地，濁陰之源。人能內含天地之道，與天地齊年。人身中有真陽之炁，藏於陰精之內。精炁者，真炁之母；真炁者，精炁之子。常將子母相守，故不死。復歸其源為人，不知時日。天樞之上，天元一炁主之；天樞之下，地元一炁主之；天樞之中，陰陽真源主之。人用天時，混元正一之炁上下無窮，與天地齊年。乃觀天之道，執天之行，盡矣。
　　黃帝曰：人用者，何也？天真皇人曰：聖人存精養氣以保形神，人不知者，貪慾亡精，用心失神，勞形散氣，更不能使其神氣合道，不知天地之升沉，日月之運轉，故死也。以其分受日月之炁，若能觀此天地，與我同耳。為人不知天地之理、陰陽之旨，若合地天之體則至矣。此乃人之用也。
　　黃帝曰：天有五賊，見之者昌。何也？廣成子曰：天受一炁，內含五星之正炁，而稟清濁之源；地受一炁，故生二儀，復升於天，造化以成三元。布列四時，中有五炁推運，共成五行。五賊者，則五行之正炁也。人能賊天地之炁，奪陰陽之造化，混三元之返覆，復四門之往來，一炁皆同，故成道也，乃五賊也。
　　黃帝曰：天有五賊，如何用也？天真皇人曰：五賊者，是五炁也。長養萬物生殺之機權造化之本，始天以五炁聚而成形，散而為風，子能知道之源者藏於身中分而滿於體內，精氣與天炁相濟，久而煉成丹，是五行之正炁也。天炁下降，地炁受之而不相離，人在其中，五炁之內，若能賊之，故不死也。吾今二十萬二千歲矣，皆因知五賊造化返復之理也。吾今傳受五賊之理，子與吾皆同，子若不知五賊之理，故有死矣。若能從吾之言，賊天地五星之炁，則不死也。乃五賊之理也。
　　黃帝曰：五賊在心，施行於天，何也？廣成子曰：人身中亦有五行之正炁，五行正炁者，五臟之氣也；五臟之氣者，五賊也。水得其一者，人腎屬於水。未生之前，道為之本，先生左腎，象北方大淵之源，造化之本，為青陽之炁，號曰青龍，屬木。次生右腎，屬金，內有真精，主五行之正炁，號曰白虎，乃是白元君一炁。二腎內生白脉二條，上湧朝元，通靈陽之宮，復降下通於巽。坤中有五炁聚四時合於乾，艮出天甲入戊己之內，乃道生神之始。人按天時相接天地之炁，頭圓象天，足方象地，中理五炁，聚而入於絳宮，達於筋骨，升而朝於鼎內，復降湧泉，入於中黃之宮，混合萬神，故青陽至首群陰皆散，更用五行正炁，內濟共一鼎煉成丹，故不死矣，乃施行於天也。
　　黃帝曰：宇宙在乎手，何也？天真皇人曰：宇宙者，天地，陰陽萬物之本，受陰陽而成形。陰者地炁，陽者天炁。天炁下降，地炁受之，地炁上騰，天炁接之。天炁地炁相交，陰陽感契，萬神生化成象。上古聖人把握天地陰陽造化之元機，機者在於用，知者得而守也。守者，道也，而不死也。故曰宇宙在乎手也。
　　黃帝曰：宇宙在乎手者，如何用也？廣成子曰：天地交合，宇宙不散內，造化生神，立陰陽神機，則成大道。大道者，無為也。無為則命不亂，命不亂則神不移，神不移則精不散，精不散則氣不絕，更以道氣通行而固身，若運於精火相隨，緞煉成金丹者，乃自然也。吾知宇宙之機運，而連連行之，合於天地之作，勿令放也，久而神自朝元，故不死矣。乃宇宙在乎手者也。
　　黃帝曰：萬化生乎身者，何謂也？天真皇人曰：萬化者，神也，精不散而神不離。神室者，萬神聚會之鄉，在崑崙之中。五炁聚於內，人能將真精炁結成神胎，朝於鼎上，故曰至聖。萬神皆聚而為一，凡人移精失炁而不能保神，是不知生身之法。生身之法，陰陽之道，故曰：萬化生乎身也。
　　黃帝曰：何者生身之法也？廣成子曰：從一炁所生，而不知一炁之造化，一生二，二生三，三生萬物。人受一炁，化成三炁，神氣精此，乃生身之法也。
　　黃帝曰：一者，何也？天真皇人曰：一者，天地之根，陰陽之祖，萬物之首，乃生神也。子能知真一之炁，而萬物自生則不死，故曰一也。
　　黃帝曰：天性，人也；人心，機也。何也？廣成子曰：天以斗運為機，人以心為機。心者，神也。神機合道，乃鬼神不測。人未生之時，先受一炁為命，然後父母二炁相合，故乃成形。胎元生神，故為性之源。人能澄心，如天地動機，故同天地。乃因性靜，心機合道。故曰：天性，人也。人心，機也。
　　黃帝曰：人心，機者，如何用也？天真皇人曰：人心者，機本也。人能存心守神而不忘機用。心者百神之元也，安心者養性也，是以聖人安其心而抱元含真。含真者，安性也。以心為性，以炁為命，炁絕則命亡，皆亂於性也，失其氣故死矣。若人如天炁澄清，故不失於性也。性不失則炁不散，炁不散則命不亡，命不亡則形不滅也。天地者，性命之本也。故曰：天性，人也；人心，機也。
　　黃帝曰：立天之道，以定人也，何也？廣成子曰：天道者，清陽之炁也，故以純陽為本。人能含造化純陽之體，如天地之陽而不棄也。人受一正之炁，體養萬神純陽之理，故曰：立天之道，以定人也。
　　黃帝曰：立天之道，如何用也？天真皇人曰：天道者，人之本也。父母者，人之始也。人能留形於本而不失於始，調神合道，故曰：立天之道也。
　　黃帝曰：如何留形不失於始也？廣成子曰：人不憂愁思慮而不失其本，去疾病勞苦而不失於始也。失其本者，自亡其命；失其始者、形還下土。若人能心靜無慾而存神，炁不失其始者，知理也。
　　黃帝曰：天發殺機，移星易宿，何也？廣成子曰：天之母者太易，內藏陰陽二炁，日月也。日月未分，聖化生神，神名太一之首。日月又分為陰陽，陰陽分其五太。五太者，五帝。五帝又分八卦，八卦朝於中，聖化為九宮，乃是太一之神宮。立其五斗，內有中斗，日月星奇，北斗受機，斡運陰陽。陰為機者死，陽為機者生，陰陽合機為之道。，太一將生殺之機，周游八卦，移星易宿。返陰為陽，乃長生；返陽為陰，殺者死也。天之四時造化，八卦循環，人身中亦有，為人不知。為陰而殺乃死，展轉輪迴，失其人身。人能致修者，道也。故曰：天發殺機，移星易宿也。
　　黃帝曰：何謂不失人身，殺機不死者，何也？天真皇人曰：太一鎮在九宮，出入有時。召太陽君回入陽殿，四時移換，八卦朝元，萬神都聚，殺陰返陽，排列星辰，歸其金闕之內，聖境太清，正陽白元君也。若人知此天發殺機，能將太一真炁，隨機應化，返八卦純陽，復歸乾坤之祖炁，使合混沌九天生神之章，乃為天道，永得長生，依此造化為真人也。故曰：天發殺機，移星易宿也。
　　黃帝曰：地發殺機，龍蛇起陸，何也？廣成子曰：沖和一炁，發者動也，故天運不絕。殺機者，變化也。龍者，天炁也，風也。蛇者，地炁也，火也。人能運精炁，上下往來，奪之造化，故玄機若去。六慾動於機權，如天地之體，人在其中。有真陽之精炁，名曰蛇，上通天元之炁，呼吸而上下，相應地動之機，起而離陸。故曰；地發殺機，龍蛇起陸也。
　　黃帝曰：人身中知何用？天真皇人曰：臍下一寸三分者，氣海也。中有真精一合，按於地土中，有二經通於腦。腦中有府，名靈陽之府，有二穴，左曰太極之穴，右曰沖靈之穴，上通天炁，下至海源，故曰呼吸。天炁下降，地炁上騰，二炁相接，則養真精，名曰龍。青陽之本，下者為蛇，則元炁也。二炁相交成藥，久煉成丹，故不死也。乃陽神超於身外，乃人身中，地發殺機，龍蛇起陸也。
　　黃帝曰：人發殺機，天地返覆，何也？廣成子曰：人發殺機者，去六慾七情，靜則靜於情意，動則動於神機，內用神炁，上下相合。守於神者，陽氣也。頭圓象天，足方象地。天地返覆，乃陰陽升降；人之返覆，呼吸徹於蒂耳。一吸天炁下降，一呼地炁上升，吸者天炁，呼者地炁。我之真炁相接也，人能下運地炁至天上。故曰：人發殺機，天地返覆也。
　　黃帝曰：天人合發，萬變定基，何也？天真皇人曰：天生萬物，人為萬生一物之首也。故天地相合而長養萬物，人能用精炁相合而萬神皆喜，天地故不棄而相逐，神在其中。神者，乃天道也，而好清，若濁而神散，不合天道。上古聖人，固精養神，存炁養精，合於天道，乃為真人。天有一炁，地有二儀，中有三光，四時共備，五行相列，六合相生，七政為機，八卦乃同，九宮布滿天地。五斗璇璣，人亦有之。人能受天地一炁，相和諸神，配合兩儀，大丹乃成。一炁上下，無窮四時；中有一炁，播於中土；五行顛倒內，六陽上朝金闕，七真常居體內，八卦共起元宮；三光混混，白雪飄飄；七政功成，黃芽內長，九宮貫串萬象，乃合天道。故曰：天人合發，萬變定基也。
　　黃帝曰：性有巧拙，可以伏藏，何也？廣成子曰：天性不可亂，神炁若亂，故不知所以神。伏藏者，性如朗月，自然通道。巧者內使天機，外事不可入，故伏智藏神也，乃同天道。拙者為人不知自有神炁合道，縱心信意生情，一任散失神炁，不明天地造化，亂認陰陽，故有死也。乃性有巧拙也。
　　黃帝曰：性有巧拙，如何伏藏用也？天真皇人曰：性者，神也，不可動也。故神定炁和，元炁降。伏者不貪嗜慕慾，藏者藏於神光，炁入絳宮，萬神聚會之鄉，伏藏而不動，萬神不散。故曰：伏藏神定造化，久煉成道，乃性巧不拙也。
　　黃帝曰：九竅之邪，在乎三要，可以動靜，何也？廣成子曰：九竅者，心有九竅，內藏九氣：上者三清之炁，中者三皇之炁，下者本元之炁，乃精炁神也。出入有時，混而為一，外通耳、目、口、鼻，陰中也；三要者，神氣與精相合，玄牝玉戶，上通於天，下通於地，中通三皇之祖炁，乃三要之道也。動靜耳、目、口、鼻也，目觀則心動，耳聽則神移，口談則氣散，鼻馥則精髓化為陰濁之水。若故令靜而不動，則心中二竅左曰玄，右曰牝，下入氣海，上通泥丸，此真炁相通，故使神氣動機，玉戶自閉。穿脊勝，過三關，而朝北極，陽宮動而保養真神。上古聖人云：動則動於神機，靜則靜於心意。精氣神，是三要也。故曰：九竅之邪，在乎三要也。
　　黃帝曰：火生於木，禍發必尅，何也？天真皇人曰：木去其火則不灰，人去其惡性則不死。木中有火，火發必焚，其真炁乃成，煙燄即上升而歸天，火緞木為灰爐而歸土。凡人性惡為火，火出則神散，神散則氣離，氣離財身死，真陽之炁歸於天，濁陰之質歸於土。謂火從木生，即以水救之即不灰；人起火性，以柔而救之即身不壞。人之火發，而萬神皆散，故死也。人能制火，禍不能尅，乃成大道。故曰：火生於木，禍發必尅也。
　　黃帝曰：姦生於國，時動必潰，何也？廣成子曰：國中有姦，久而破國，身中有邪，久而亡身。國去其姦則邦寧，人去其情即身安。去姦者，六慾七情，三尸也，人能制姦邪者，成其大道也。故曰：姦生於國，時動必潰也。
　　黃帝曰：如何得安身也？天真皇人曰：萬物盜太虛真炁，人腹中有蠱，盜萬物之炁，而名虰蠱。虰蠱者，化為佞聶。佞蟲者，賊我之魂魄，亡我之神氣，散我之精血，死我之形也。人能知陰陽造化，起真火煉陰邪之姦，故殺虰蟲，不令為害，故得身安，返成大道也。
　　黃帝曰：知之修煉，謂之聖人，何也？廣成子曰：上古聖人用神機測天地陰陽，升降有時，要知火候之數，下火依時，戊己宮內，本始生神之母也。知者復歸其母，勿令放失，更受天炁為青陽之首，合地炁真陰之母。我之神氣，精在其中；五炁皆全，心靜無慾；用火緞煉，煉成純陽；造化成道，魄返陽魂；情陰盡滅，松形玉骨；百關無漏，上達於天界，乃為真人也。故曰：知之脩煉，謂之聖人也。
　　陰符經三皇玉訣卷上竟
　　陰符經三皇玉訣卷中
　　黃帝曰：天生天殺，道之理也。天真皇人曰：天生者，人歸元道，正發復升，生也。內合天作，至道生真；遁隱在世，其人能測；聖機內明，外通天地，故知者不死也。天殺者，為人不信天道，任意損失精神炁，故害物不過天數而死，殺也。故曰：天生天殺，道之理也。
　　黃帝曰：天生天殺，如何用也？廣成子曰；為人修道，不知天時，歸根復始，錯認根源，故死也。若人知天時真炁，歸根復命，要知造化者，乃有虛無真源，陰陽合一，為五行正炁也。乾坤相勝，要知進退，乃無生死。夫人道為本，若不知生殺者，是謂補不足而損有餘，道之理也。故曰：天生天殺也。黃帝曰：天地，萬物之盜；萬物，人之盜；人，萬物之盜。三盜既宜，三才既安。何也？天真皇人曰：天以一炁而長養萬物。天地炁散，萬物盜之；萬物炁散，人以盜之。人知盜萬物之真炁養形，更知升降順天時，接天炁，奪之造化，長生不死，乃人盜萬物之天炁，故成道也。人不曉造化者，為萬物復盜人之炁，即因五穀而生，即因五穀而死，乃人被萬物復盜之而死也。
　　黃帝曰：人盜萬物，如何不死？廣成子曰：人受冲和之炁而生，故不死也。既稟受，有情慾而死也。若能存一炁，故保神。天以一炁而生萬物，更與陰陽相和、五穀共備，人乃實腹強骨，不失精炁神，故不死也。三盜既宜者，人能盜天地萬物之炁以通神明，與天地相宜，三才以安。人之精神與天地同而好清靜，是以聖人恬淡虛無，真氣存元，精神內守，豈得死也？故食飽者，而傷於精血，太勞者而散於神炁，心起情慾者，萬物豈得不盜之也？故止飲食而身自輕，止思慮而神自靈，止嗜慾而神自清，故乃得道也，何勞外求？故曰：三盜既宜，三才即安也。
　　黃帝曰：故曰：食其時，百骸理。何也？天真皇人曰：上古聖人，食天炁而有時，自然百骸調暢。引太和真炁注於身田，即五臟清凉，六腑調泰，關節自通，精神以安也。食時奪其造化，乃成大道也。故曰：食其時，百骸理也。
　　黃帝曰：元炁通百關，如何用也？廣成子曰：天炁柔弱，穿筋透骨，養神安精，皆使關節通流，豈不知理炁者人之本始也，本始者天炁也？故百姓日用而不知。炁之升降，陰陽往還有時，受之一炁，長養萬物，若靈芝逢冬不死。如人得道不死，乃元炁通，百脉關也。
　　黃帝曰：動其機，萬化安。何也？天真皇人曰：神機內用，千變萬化，自然成道。故機者，開其天關，玉戶自閉。而火發天關，鍊髓純陽，乃火相從，久鍊而成丹，故曰機也。萬化者，炁結成神，朝歸於金關，自然安神，安身久而不死也。機者，密也。人運機而化身無窮，內外通，神道合。故曰：動其機，萬化安也。
　　黃帝曰：人知其神而神，不知不神而所以神。何也？廣成子曰：人知外象有吉凶之兆，即禱而信求其應，不知自己身中有神，外可通天地，內可修鍊成道，顯自己陽神通聖，何勞外求？因精生炁，精者炁之母，神者炁之子，此為三寶，鍊成真人，乃謂神仙。故曰所以神也。
　　黃帝曰：日月有數，大小有定。聖功生焉，神明出焉。其道機何也？天真皇人曰：日月者，陰陽至精也。故運而致數，周遊天下，寒暑相兼。六十日一周，四周為一備，剋天地之意也，定於日月，周遊於道，故曰出入日月，在於數中。數者一也，一者氣也，氣結而成神，神明自出。神明者，陽精也，無不鑒而無不照也。是以聖人窮日月之交合，神明出焉，知天地之造化，奪陰陽之機權，故生神也。而出幽入冥，故數在一而成人也。而道者，無為也。機者，心機也。善能發陰陽之造化，入於無窮之數，此道無為之正也。機者，發也。聖人得之機權，九陽六陰，合其一者，日月有數，大小有定也。
　　黃帝曰：天下莫能知，莫能見。何也？廣成子曰：為世人貪慕嗜慾而好慾縱婬亂者，為不知天道而亡其機昧其精而奔其神也。莫能知者，天道機密，陰陽不知也。不識造化，所為不知者，亡精神，散血氣，焉得知也？欲要知者，靜心養性，固氣保神，靈而自知，道也，見其神也。故曰：天下莫能知莫能見也。
　　黃帝曰：君子得之固窮，小人得知輕命。何也？天真皇人曰：是以聖人窮於大道，可通天地陰陽之理者，固其命也。聖人得知，固其氣，不失其精也。精氣相合而生成大藥，皆因知造化，鍊神不散，固氣通神也。凡小人不知性命之本而不得保精神，乃亡其身命。故不守其神而婬於世，乃失其精神，輕其命而不自保，故死也。君子久而行之，可以固窮；小人輕其命也，常以輕神失命亡其身。故曰：君子得之固窮，而小人輕命也。
　　黃帝曰：瞽者善聽，聾者善視。
　　何也？廣成子曰：視秋毫者，不見泰山，聽噍嘹者，不聞雷霆。善聽者，非耳聰也，察音聲者而自殺之；善視者，非目明也，察色者而自殺之。瞽者不見日月之光，察聽陰陽交合，久而行道，得長生也；聾者不聞雷霆，察通日月往還，久而行道，得久視也。夫視者內見其機，聽者內聞其聲。此兩者，合道也。故曰：瞽者善聽，聾者善視也。
　　陰符經三皇玉訣卷中竟
　　黃帝曰：絕利一源，用師十倍。何也？天真皇人曰：絕名弃利，元炁自守；絕巧棄智，盜賊無有。絕於聲色，更用元炁，抱一守中，勝貴人十倍。太上用大道，至於天下為聖。師藏火於中源，久而不動，動而自然合於大道焉。用智巧，故離其慾，而勝師十倍。故曰：絕利一源，用師十倍也。
　　黃帝曰：三返晝夜，用師萬倍。何也？廣成子曰：三返者，三元也。天元真炁居首，靈源真炁居中，本源真炁居下。是以精氣者，師也。心者，君也。形者，鑪也。用精日夜，遇三元，上下無窮，而用之兼倍；精神元炁不散，形體不衰，而通於晝夜。晝則日用而明陽，得夜炁內，動陰炁於外。陽炁者，精神之本也；陰炁者，敗我之形也。若能精神遇三元之祖炁，上下混而為一，如師使之萬神，俱其一化，其神晝夜不停，陰魄俱消，三陽獨居於內，久而神自朝元，故不死也。故曰：三返晝夜、用師萬倍也。
　　黃帝曰：心生於物，而死於物。何也？天真皇人曰：用心者，意動也。意動則神移，神移則氣散，氣散則命亡，故死也。心正者，是神定也。制者則心正一炁之源，內動之機，萬化皆通；心亂則萬神皆廢，故去情意則萬神不失於物也。故曰：心生於物，而死於物也。
　　黃帝曰：機在目。何也？廣成子曰：道之遠者在八化之外，近在眉睫之間；大則包含天地，細則貫串眉毛。神機內動，目睫飛鉛，故神機在目，為其間有神室。內動之機，在目而明也。非常景通道見，陰邪自滅，真境返正，見陽神於天道。故曰：機在目也。
　　黃帝曰：天之無恩，而大恩生。何也？天真皇人曰：以天道而化下方，萬物自然生，乃大恩生也。不可以色慾縱其心，而使其意亂財邪恩生，故有死也。安其心以保其神，自然流通，豈不知烏不染而自黑，鶴不浴而自白，蛛不教而成網，燕不招而自來？如此，自然恩生。故曰：天之無恩，而大恩生也。
　　黃帝曰：迅雷烈風，莫不蠢然。何也？廣成子曰：迅速如雷霆，陰陽正氣也。人能食風氣，用陰陽之氣，上下精氣，蠢然而已。行道運動，陰陽神氣內交，真精上移而入於腦中，復降迅速如風雷，三元布滿而百骸火飛，鍊陰而返純陽，是以聖人速了道也，內修真體自妙，如瑞草受陰陽冲和之氣，故不死，莫不蠢然也。
　　黃帝曰：至樂性餘，至靜則廉。何也？天真皇人曰：至樂於神者，陰陽之本也。至者，定也，定於心意，陰陽自合。至靜則廉也。目不觀於色而神不移其炁內保自然，至樂於天真也。去其慾，靜其心，定其意，守其神，抱一至靜而入新換舊，乃達於道。聖人致性命合於天道，志剛則廉也。故曰：至樂性餘，至靜則廉也。
　　黃帝曰：天之至私，用之至公。何也？廣成子曰：天乃清陽之氣，至私者，暗發也，則生於萬物，人在其中，復正神也。若能收藏元氣，補養天真，更能善用其功而成道也，謂之至公。精氣固身，知者依時運用，上入泥丸，下入海源，會於中宮，以接元氣，度元關，朝金闕，三田相灌，百節俱通，周身火發，久而鍊之，得成仙矣。故曰：天之至私，用之至公也。
　　黃帝曰：禽者制在氣。何也？天真皇人曰：禽者，烏也。烏者，心氣也。故飛騰而有時。氣者，虛無之發，人能致其氣，久鍊為仙也。禽者，南方火也，人能致其道，使真氣久而如禽飛在太空，人能擒收在中元，鍊成正陽，乃得為飛仙矣。故曰：禽者制在氣也。
　　黃帝曰：生者，死之根；死者，之根。何也？廣成子曰：生巧者，死於命。人能定心除六慾七情者，神定道生也。若心生慾、情性巧者，神散命亡，死之根本也。心死永得復生，乃生死之根也。
　　黃帝曰：恩生於害，害生於恩。何也？天真皇人曰：聖人恩生於道，凡人恩生於情，亡其身，害其命也。損有其餘而補不足，有餘者，心有情慾，補不足也，精神散也。縱心起慾色，是恩中生害而亡其神也。若能澄心不倦，其神自明，是害中生恩。苦志修心而不亂，則害忘也，保其神也。故乃成道和快於心，滅於歡樂而保精神，忘情無慾，至此為聖人也。故曰：恩生於害，害生於恩也。
　　黃帝曰：愚人以天地文理聖，我以時物文理哲。何也？廣成子曰：凡人知有天地文理，言聖人外像不知我自有天地陰陽，我藏也。陰陽者，鬼神不測之法也，天地通大小幽冥之理，愚人所作，不知我與天地陰陽時物皆同。天地之理，聖人之機也。至道之，萬物之本，陰陽之宗，故變化無窮，乃至於道至精，我之有也；道之自然，萬物有物，我為哲也。陰陽之非勝，奈我同而勝也。勝者，我之神也。神者，至道之源也。故我靈而陰陽同聖。天地也，二炁結而萬物皆同，神炁超時，聖於大道也。吾曉大道包含天地，明哲盡矣。旨真之理，我自然聖化三清也。黃帝稽首再拜，謝聖君指教愚昧，臣方曉大道。聖君遂駕雲鶴升空而去，黃帝回輦而還都矣
　　陰符經三皇玉訣卷下竟