明道篇
　　經名：明道篇。元王惟一撰。一卷。底本出處：《正統道藏》洞真部衆街類。
　　明道篇序
　　原夫道本常明，非人不足以明乎道。人能明道，非道不足以成乎人。是故，明哲之士，莫不立言以著道，以道而全身也。余少業儒，粗通六經，而知仁義禮樂教化之道，天地人物變化之理。竊怪夫三才既同此道而立，何天地之運如是其久，而人之數如是其短耶。及觀《老子》之言，憮然曰：天地之所以能長且久者，以其不自生，故能長生。人之所以夭且速者，以其厚於求生，是以輕死。遠觀諸物，則走飛動植皆能變化，糞蟲變蟬，腐草化螢，雀入水而化蛤，雉入海而化蜃，田鼠化為駕錦，鱗化為龍。况人為萬物之靈，豈不能全其所固有，而為長生不死之仙乎。蓋其六慾七情所盜者衆，名韁利鎖所賊者深。斷喪既多，夭亡不免。是徒自好生，而無延生之術。莫不惡死，而無遠死之方。惟一既生人世，獲處中華，可不念生死大事，以求萬劫一傳之方。於是徧遊方外，求金丹之學、上乘之道。雖三教經書，行雷、祈禱、醫卜、星數，無不備玫，賢愚師友，莫不參求，卒不能一蹴。是道之至，旦暮勤奉，積憂成疾，誠達于天，得遇至人親授無上至真妙道，一言之下，直指真詮。退而閱之易之，道初無怪異，要在至心誠意，格物致知。去人欲之私，存天理之公，自然見心中無限藥材、身中無限火符，藥愈探而不窮，火愈鍊而不息矣。惟一既得此道，不敢自私，謹以所學，著詩八十一首，以按純陽九九之數。內七言四韻一十六首，以按二八之數，內絕句六十四首，以按六十四卦。五言一首，以象太一之奇。西江月一十二闋，以周十二律呂。名之曰：《明道篇》。所謂藥物火候斤兩法度，諸丹經所未盡者，莫不敷露，所以率循。先哲立言著道，以道全真之事，然天意祕密，寧無輕泄漏慢之愆但。惟一誓願天下學者，皆臻乎。至道用心，既溥矣。奚暇為禍福，而踵跋哉。同志之士，苟能尋文解意，忘象從真，一得永得，惟一之願也。時大德甲辰歲中秋，淞江後學景陽子王惟一謹序。
　　明道篇
　　淞江後學王景陽撰
　　律詩一十六首按二八人之門
　　人生如夢度光陰，枉自培財與積金。聲色既戕天地性，精神又逐利名心。
　　愛河飄浪頭難出，火宅煎熬業漸深。只恁一生虛過了，改頭換面不如今。
　　學道先明精氣神，成全三物道方親。說無話有皆為妄，究本窮源始得真。
　　中正不偏存一念，圓明自在絕纖塵。君還達此玄中妙，三教都歸我一身。
　　自然之道本無為，若執無為便有為。得意忘言方了徹，泥形執象轉昏迷。
　　身心靜定包天地，神氣沖和會坎離。料想這些真妙訣，幾人會得幾人知。
　　玄關一竅最難明，不得心傳莫妄行。若識念從何處起，方知道在箇中生。
　　陰陽未判元無象，日月相交豈有情。君更要知端的意，中天日午正三更。
　　萬物同生造化中，纔分彼我道難通。春回谷口家家暖，月到天心戶戶同。
　　魚躍鳶飛皆此理，鶴嗚子和本由衷。浩然吾道包天地，若說無心又是空。
　　離坎包藏共一家，鐵牛晝夜運河車。性歸元海生金液，命復虛無產玉葩。
　　四象合和歸一土，五行鑽簇結三花。如如默運周天火，迸出金花滿九華。
　　陰陽動靜不能推，枉費精神去妄為。道在目前多自達，珠藏腹內少人知。
　　顏居陋巷心常樂，舜處深山志不移。天下律然無二理，強分宗教轉支離。
　　道在身中自有苗，何須尋草及燒茅。乾坤日月隨心轉，魂魄精神遂意交。
　　知命常觀乾未畫，樂天時玩復初爻。吉凶悔吝生乎動，終日如愚樂聖胞。
　　至道從來不易傳，一中造化達真詮。鑿開混沌分天地，擘破洪濛採汞鉛。
　　慾念未除空學道，貪心不斷謾求仙。要知返本還源處，兔走烏飛不離天。
　　得意忘言誨爾諄，學人執著轉刻榛。天清氣朗中秋月，柳綠花紅二月春。
　　何必補陀求見佛，不須洞府去尋真。若知○這箇真消息，便是逍遙物外人。
　　不必留心擒地魄，如何著意制天魂。非心妄念難成道，絕意忘機是返源。
　　豈在推爻兼布卦，直饒得一始逢元。與君說破神仙理，不在三千六百門。
　　萬象森羅總在坤，目前無法可談論。澄心遣欲神方活，養性忘形道自存。
　　常使金烏歸月窟，莫交玉兔離天根。大都片餉工夫到，一粒金丹入口吞。
　　先天一物 分為二，無象無形逐念生。百姓不知為日用，聖人能究與時行。
　　不增不臧居中道，無去無來守一誠。萬境目前皆幻化，從教紅紫亂縱橫。
　　橐籥吹噓藉巽風，一陽纔動用神功。黃婆騎虎歸金闕，赤子乘龍下玉宮。
　　日會月交明 晦朔，水升火降應屯 蒙。璇璣運轉全三五，立見靈丹滿鼎紅。
　　不窮父母未生身，卻去迷修受苦辛。閉目存思皆是妄，死心枯坐盡非真。
　　要知動靜參天地，須識浮沉定主賓。性命混然成一片，此時無我亦無人。
　　學人謾說幾千般，不遇真仙只自瞞。沙裹淘金非易得，水中捉月轉艱難。
　　斷除六賊心方靜，消盡三尸神始安。體性湛然無一物，了知生死不相干。
　　絕句六十四首按六＋四卦
　　先天妙理本無言，舉口纔開屬後天。學者紛然成異見，不窮父母未生前。
　　本來一物甚幽微，無死無生誰得知。動念舉頭常見面，起居坐臥鎮相隨。
　　天氣分靈降氣生，至玄至妙絕思量。要降六賊常清靜，須是掀天煆一場。
　　鍊丹先要鍊元精，鍊得元精氣便真。氣若聚時神必住，保全無漏作真人。
　　神哉至道在人心，亘古長存直至今。塵俗昏迷渾不識，達觀須向谷中尋。
　　涕唾精津氣血液，學人莫執作丹基。心中自有天然藥，日用常行要得知。
　　鍊丹只用水中金，須向先天根蒂尋。待得一陽初動處，急須下手莫沉吟。
　　不識陰晶莫妄修，徒勞神思謾推求。但存天理無私曲，不必騎牛更覓牛。
　　欲鍊還丹先用鉛，抽添火候要精專。兔雞沐浴須防險，不動如何合自然。
　　學道當明受氣初，混然一息母胎居。依坤生體歸乾種，一點靈光徹太虛。
　　天上金烏海底紅，陰魔遯跡好施功。莫教氣濁神昏散，汞走鉛飛丹鼎空。
　　凝神靜坐水晶宮，徹骨清凉心地空。水火木金歸一處，更無南北與西東。
　　閑來潭底撈明月，時到高峰縛住雲。靜定頓開天地鑰，森羅萬象總無聞。
　　欲鍊朱砂活水銀，須知銀即是砂神。大都一物休疑二，主是沉兮浮是賓。
　　生育三才只此真，強名曰道曰心神。同行同坐長相守，可惜愚迷不肯親。
　　鍊丹須識大還心，休向旁門小術尋。三萬刻中無間斷，盡教瓦礫變成金。
　　藥採先天真一炁，火尋太一混元晶。要知藥火工夫處，炁足神全丹始成。
　　月中有兔為陽體，日裹藏雞卻是陰。會得兔雞歸戊己，何須修道入山林。
　　道本無形強立名，視之不見聽無聲。包羅天地無窮妙，福薄綠微豈易成。
　　神愛生人人損神，勞心費氣喪其身。痛哉世上皆如此，達道通神有幾人。
　　生死皆因有十三，誰能覺悟樂清閑。本無一物常虛寂，念滅心空出世間。
　　惜精惜氣養元神，苦志勞形使不親。寂寞無為無所著，真人出現離凡身。
　　道生天地分離坎，離坎生成萬類身。歲久年深俱化土，忘形方見本來真。
　　處世人為萬物靈，盡隨物化不曾停。能知萬物歸根處，方見寒凝水結冰。
　　欲求魚兔必蹄荃，不假蹄荃恐未然。莫執蹄荃為實用，始明混沌未分前。
　　藥產西南路不通，路通須問主人公。緑楊堤畔乘風去，滿地黃芽採不窮。
　　大藥無過天地精，採來密意鍊方成。只緣還返功非淺，頃刻差違禍便生。
　　採藥應須待癸生，休將天癸論紅妝。若言呼吸為修鍊，他物如何做藥王。
　　下手功夫罕得知，得之鉗口恐人迷。如今漏泄天機興，坤復爻中子細推。
　　結胎須結本來真，不離身中精氣神。漸結漸凝休斷續，工夫十月產真人。
　　用了真鉛便棄損，如雞覆卵氣綿綿。玉爐溫養三年足，誰道凡身不化仙。
　　始復終乾陽火周，陰符遘旺到坤求。寥寥萬古無窮意，須向其中常起頭。
　　十二時中只一時，一時辰內罕人知。鴻濛纔肇乾初畫，進火工夫豈在遲。
　　百刻常如一刻推，要須藥火不相違。純清絕點渾無染，方信無中養就兒。
　　縱識身中汞與鉛，不知真土也徒然。若言土釜黃房是，安得飛昇上九天。
　　真土知時得正傳，不明火候亦徒然。執為卦象行爻象，枉費精神不作仙。
　　火候無為合自然，自然之外別無仙。常存一念居中道，莫問先天與後天。
　　脫胎莫作等閑看，此段工夫要的端。時節到來牢把捉，歸根復命上天壇。
　　了命不如先了性，性明了命始無魔。要知性命安身處，意未萌時合太和。
　　命雖可授性難傳，愚暗盲修實可憐。不得至人親口訣，精魂弄盡反招愆。
　　吾道精微在一誠，不誠無物道難親。寂然不動無聲臭，恍惚之中見本真。
　　聖人無欲惟精一，靜則虛明動則公。纔有絲毫相間斷，陰邪昏蔽不能通。
　　須臾不離方為道，十二時中豈不然。保守中和無間雜，參天贊化妙難先。
　　人欲未萌天理在，念頭纔動鬼神知。勿欺微隱嚴加畏，日用常行不可違。
　　善惡皆生一念間，苟差一念隔千關。若知無善還無惡，安靜巍然若太山。
　　天性生來本自然，只因物誘被情牽。若明乾卦爻中理，常似港龍見在田。
　　人心危兮道心微，君子時時合聖機。暗室勿欺如白日，常當謹獨莫相違。
　　人能寡欲止於安，一念澄虛在內觀。非禮非仁休妄動，自然悔吝不相干。
　　道在常行日用中，休談高妙與虛空。但行人道心無愧，盡性方知天地同。
　　觀乾未畫是何形，一畫纔成萬象生。悔吝吉凶皆主動，乾乾終日不離誠。
　　人間萬事從心出，心本無形何處尋。一念未生前會得，那時方始見真心。
　　學道須窮天地心，罕聞世上有知音。都綠此理難輕泄，盡向旁蹊曲徑尋。
　　坤復之間理極微，鬼神雖妙也難窺。要知這箇真消息，熟讀堯夫冬至詩。
　　天地相交萬物生，精神念後道方亨。常觀太極流行妙，無物無誠不至成。
　　一中造化得心傳，渴飲飢飡困便眠。觸處遇綠皆妙用，了知誠命不由天。
　　念頭纔妄成煩惱，直到心空境自空。空不空兮能照了，洞觀無礙太虛中。
　　未識真空莫說空，執空易失主人翁。欲知空裹真消息，盡在鴻濛未判中。
　　萬物皆空性不虛，虛空裹面下工夫。空到一塵無立處，金光滿室見玄珠。
　　學道要知生死事，不知生死謾求仙。能知生處方知死，去住無拘任自然。
　　本來無死亦無生，一念纔差見萬形。若識念頭生滅處，一輪明月照中庭。
　　目前無法可參求，山自青兮水自流。十二時中存一念，念中無念是真修。
　　打破虛空不用拳，死心空坐謾徒然。師傳妙術無多語，只是教人鍊汞鉛。
　　修行要識主人公，不識修行盡落空。能悟真常方得道，出離三界顯神通。
　　萬法皆空一也無，猶如片雪點紅爐。乾坤離坎皆無用，大道元來是坦途。
　　律詩一首
　　妙合真常體，渾無一點陰。杳冥存至寶，恍惚產真金。
　　言道已非道，澄心始見心。先天真造化，只向一中尋。
　　西江月一十二闋
　　太極未分混沌，兩儀已非其中。一陽纔動破鴻濛，造化從玆運用。
　　水火升沉南北，木金問隔西東。略移斗柄指坤宮，盡把五行錯綜。
　　日月相交晦朔，龜蛇產在虛危。巽風長向坎中吹，火燥必資神水。
　　動靜皆由心意，與天合德無違。洞然妙理更何疑，說甚短長生死。
　　一點真陽在坎，移來點化離陰。這些造化義幽深，須是明心見性。
　　妙在一塵不染，自然對境無心。可憐世上少知音，會得超凡入聖。
　　大道古今一脈，聖人口口相傳。奈何百姓不知焉，盡逐色聲迷戀。
　　在邇不須求遠，何消更遇神仙。分明只在眼睛前，日用常行不見。
　　吾道至尊至貴，若非宿骨難知。直須克己至無為，方見本然天理。
　　萬化皆從中起，古今無剩無虧。若能動靜不相違，可與神仙何異。
　　學道須當猛烈，始終確守初心。纖毫物欲不相侵，方得神凝氣定。
　　動靜不離中正，陽生剥盡群陰。龍降虎伏鬼神欽，行滿便登仙境。
　　得一金丹事畢，休尋白虎青龍。泥文執象理難通，妙處非鉛非汞。
　　溫養身心不動，滿懷和氣春風。頓然罔念又無功，還藉黃婆提董。
　　看盡丹經萬卷，不明真汞真鉛。那堪火候不曾傳，都是盲修瞎鍊。
　　一句真詮妙顯，得知心地昭然。神歸氣伏不欹偏，刻刻打成一片。
　　大藥元無斤兩，誰知愈採無窮。西南幽遠路難通，意到不勞神用。
　　坤癸結成真種，移來栽在乾宮。山頭雨打任狂風，吹撼根探不動。
　　真火本來無候，休拘日月時年。試思混沌未分前，招甚時年證驗。
　　跳出五行外面，絲毫不染塵緣。方知這箇妙中玄，一粒寶珠出現。
　　沐浴即非卯酉，子時冬至休求。但行中道本無修，方信無中生有。
　　宇宙在乎吾手，常騎鐵馬閑遊。無拘無束且優游，日夜簪花酌酒。
　　離坎不分南北，木金豈間西東。但誠一念守其中，勿使心神恣縱。
　　要識前身真種，洞觀物我皆空。寂然安靜到鴻濛，四象五行無用。
　　金丹造微論
　　夫道也者。本於無聲無臭之中，著於日用常行之際。天地至大不能外此道，人心至微莫不具此道。道在人心，千古一日，相忘於無言之表可也。自夫樸散淳漓，人心昧道，聖人不言，後世何述。於是儒釋道之聖人，因時而出，隨時設教，其智皆率天下而歸於道也。奈何教門一分，學者各執其說，互相高尚，私意橫生，公道浸失。抑不思先聖立教濟時，殊途同軌，變化方圓，非若子貢之所謂器也。故自世人，不明吾夫子母意、母必、母固、母我之道，而釋氏性宗之教不得、不行，即夫子四母之旨也。性宗，又非放心雞犬者所能造，而老子金丹之道行焉。莫不相與救時之弊也。嗚呼，金丹之道行，其世之衰乎。後之修金丹者，非惟不能窮究厥旨，其於紫陽悟真之書，火候不用時，冬至不在子，及其沐浴法卯酉，誠虛比之語與。夫海南白先生，採藥物於不動之中，行火候於無為之內，之言能誦，言而曉其義者，吾未見其人矣。往往執鉛汞為藥材，年月日時而運用子午卯酉，而抽添行節氣為火候者，是故未至其道也。或者知鉛汞為藥物之異名，文武為火候之依，約年月日時子午卯酉，又皆混沌之餘事，是亦可謂絕無而僅有矣。至於生藥物為火候者，果何異父母未生以前，此身果何在一炁之先，天地果何有或乃昧而不通焉。亦豈足以盡道哉，是未之思也，是不觀之造化乎。日月麗乎天，草木麗乎土，風霆之流形，雨露之潤澤，固非適然，抑何使之而然耶。蓋必有物，物而不物於物、形形而不形於形者，存嗟乎。其真土乎，其斗柄乎。真土者，藥物之主。斗柄者，火候之樞。至哉。夫子《擊辭》曰：精氣為物，遊魂為變，仁哉。《平叔丹經》曰：真土擒真鉛，真鉛制真汞，斗柄運周天，要人解攢簇盡矣哉。海瓊先生《上悟真書》曰：形中以神為君，神乃形之命，神中以性為極，性乃神之命，自形中之神，以入神中之性，此謂歸根復命。學者當於言外求之可也，未能於言外求之而徒，爾曰藥物者，火候也。金丹之道是何，異於按圖而索驥、膠柱而調瑟者乎。大抵金丹之要，必也遠聲色，克己私，屏人我，全忠孝，正心誠意，如顏之愚，如參之魯。以太虛為鼎器，以烏兔為藥材，以無為自然為火候，以清靜沖和為溫養，以身外有身為脫胎，以打破虛空為了當，而後可以合。海南先生所謂，會萬化而歸一道，則天下皆自化，而萬化皆自如。會百為於一心，則聖人自無為而百為，自無著之奧矣。由是知無極而太極、太極本無極者，濂溪先生之道也。一靈妙有法界圓通者，紫陽最上一乘之妙也。至此則所謂真土斗柄，又皆荃蹄爾。吾將以斯道覺斯人也，非敢舞文而亂正也。一毫悮人，皇天在上。若夫旁門詭衛而惑人者，又在學者當知所擇．焉。同志之士，勤而行之，真積力久，豈惟獨善一身。或將兼善天下，參天地，贊化育，夫豈二道哉。
　　得道歌
　　道難入，道難覓，說之容易誰行得，旁門惑世幾千般，得道萬中難選一。近有一等學道者，不肯低頭真可惜，瞞天瞞地又瞞人，未得一而誇更十。要做神仙固不難，神仙須是神仙質，不是神仙莫亂為，動有陰魔做冤隙。這箇事，非小術，全憑德行施陰德，斷除妄念息貪心，步步行行腳根心實，若明本性與心同，方敢與君說端的。學金丹，容易入，熟味《中庸》與《周易》，有為有作總皆非，說龍話虎終無益，元從情動有其身。若更迷修轉荊棘，常思混沌未分前，妙理難言心自然，一身上下皆屬陰，一物陽精人不識，圓陀陀地鎮相隨，空不空兮色非色，散為萬物遍乾坤，一物之中一太極，退藏於密一性中，視之不見尋不得。我丹訣，自各別，不用日時與年月，也無火候與抽添，亦無人我分妍拙。亦無生，亦不滅，亦無所修無所說，飢來喫飯困來眠，閑時打坐懶來歇，逢物便准逢酒飲，不持齋戒心常澈，榮華富貴不關心，名利是非皆杜絕，凝然靜定養元神，一念不生真境別。真境別，自懽悅，晝夜見箇中秋，不來不往正當中，洞然八荒皆皎潔。也無盈，也不缺，猶如紅罏一片雪，雖然得到箇工夫，打破虛空方了徹，逍遙快樂且優游，人間煩惱不相涉。學道人，趁時節，百歲光陰如電掣，遇之不鍊大愚癡，莫待老來神氣竭。急回頭，當猛烈，一刀兩段須見血，欲脫凡身換法身，精修一念當如鐵。說此言，太心切，盡把天機都漏泄，學人若作等閑看，柢恐臨終悔不迭。
　　明道篇竟