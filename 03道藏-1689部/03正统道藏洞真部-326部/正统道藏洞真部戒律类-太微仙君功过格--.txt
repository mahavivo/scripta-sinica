太微仙君功過格
　　經名：太微仙君功過格。一卷。底本出處：《正統道藏》洞真部戒律類。
　　太微仙君功過格序
　　《易》曰：積善之家，必有餘慶；積不善之家，必有餘殃。道科曰：積善則降之以祥，造惡則責之以禍，故儒道之教，一無異也。古者聖人君子、高道之士，皆著盟誡，內則洗心鍊行，外則訓誨於人，以備功業矣。余於大定辛卯之歲，仲春二日子正之時，夢遊紫府，朝禮太微仙君，得受功過之格，令傳信心之士。忽然夢覺，遂思功過，條目歷歷明了，尋乃披衣正坐，默而思之，知是高仙降靈，不敢疏慢，遂整衣戴冠，滌硯揮牋，走筆書之，不時而就，皆出乎無思，非干於用意，著斯功格三十六條、過律三十九條，各分四門，以明功過之數，付修真之士明書日月，自記功過，一月一小比，一年一大比，自知功過多寡，與上天真司考校之數，昭然相契，悉無異焉。大凡一日之終，書功下筆乃易，書過下筆的難。即使聰明之士，明然頓悟罪福因緣、善惡門戶，知之滅半，慎之全無。依此行持，遠惡遷善，誠為真誡，去仙不遠矣。
　　西山會真堂無憂軒又玄子序。
　　太微仙君功過格
　　功格三十六條
　　救濟門士一條、教典門七條
　　焚修門五條、用事門士一條
　　過律三十九條
　　不仁門十五條、不善門八條
　　不義門十條、不軌門六條
　　凡受持之道，常於寢室床首，置筆硯簿籍，先書月分，次書日數，於日下開功過兩行，至臨臥之時，記終日所為善惡，照此功過格內名色數目，有善則功下注，有惡則過下注之，不得明功隱過。至月終計功過之總數，功過相比，或以過除功，或以功折過，折除之外者，明見功過之數，當書總記訖，再書後月，至一年則大比，自知罪福，不必問乎休咎。
　　功格三十六條
　　救濟門十二條
　　以符法針藥救重疾一人為十功，小疾一人為五功，如受病家賄賂則無功，治邪一同。凡行治一度為一功，施藥一服為一功。
　　傳一符一法一方一術、令人積行救人，每一術為十功，如受賄而傳，或令人受賄，則並無功。
　　傳人保益性命符法藥術等，每一事為五功，如受賄而傳為一功。
　　救一人刑死性命為百功，免死刑性命一人為百功，減死刑性命一人為五十功，救人徒刑為四十功，兔人徒刑為三十功，減人徒刑為二十功，救人杖刑為十功j 兔人杖刑為八功，減人杖刑為六功，救人笞刑為五功，兔人笞刑為四功，減人笞刑為三功，救謂非自己主事，得門竭力救之是也；免謂自己主事，特爽原免者是也。如依法定罪則無功，如私家減兔婢僕之屬，同此論功。
　　救有力報人之畜一命為十功。謂駝、騾、牛、馬、驢畜等。
　　救無力報人之畜一命為八功，謂山野禽獸之屬蟲蟻飛蛾濕生之類一命為一功。
　　賑濟鰥寡孤獨窮民百錢為一功，貫錢為十功，如一錢散施，積至百錢為一功，米麥幣帛衣物，以錢數論功，饒潤窮民債負，亦同此論。濟饑渴之民一飲一食皆為一功。
　　濟寒凍之民暖室一宵為一功。
　　救接人畜筋力疲困之苦一時為一功。
　　葬無主之骨一人為五十功，施地與無土之家葬一人為三十功，若令出備租課則無功。埋藏自死者、走獸、飛禽、六畜等一命為一功，若埋藏禽獸、六畜骨殖及十六斤為一功。
　　平理道途嶮阻及泥水陷沒之所一日一人之功為十功，若造船橋濟渡、不求賄賂者，所費百錢為一功，一日一人之功為十功。
　　教典門七條
　　自己受救人法籙經教一宗為二十功，受保護自身法籙經教一宗為十五功。
　　於高士處求救人法籙經教一宗為八功，求保護自身法籙經教一宗為四功。
　　傳受行法官一人為百功，度籙生弟子一人為五十功，度受戒弟子一人為三十功。
　　以救眾經法付人為五功，保養性命經法付人為四功，演道經論付人為三功。為朋友間相受也。
　　自己注撰救眾經法一宗為三十功，保養性命經法一宗為二十功，謂得功驗者讚道之文一篇為一功，謂詩詞歌頌等若詠無教化者則無功。
　　自己簡編救眾經法一宗為十功，保養性命經法一宗為五功，讚道之文一篇為一功。
　　雕造經教所費百錢為一功，貫錢為十功，印造散施與人小經一卷為十功，謂千字已下者大經一卷為二十功，謂千字已上者並謂上聖正典有教化者，非談論興亡勝敗之書及詠風月之文。
　　焚修門五條
　　修聖像、壇宇、幢蓋、幡花、器皿、床坐，及諸供養之物，費百錢為一功，貫錢為十功，如施與人錢物，修置百錢為半功，貫錢為五功，或以什物一件為一功。
　　旦夕朝禮，為國為眾，焚修一朝為二功，為己焚修一朝為一功。
　　章醮，為國、為民、為租先、為孤魂、為尊親，祈禳災害，薦拔沉魂，一分為二功，為己一分為一功，為施主一分為一功，若受法信則無功。
　　為無告孤魂告行拔亡符命一符為十功，祖先尊親一亡為十功，為平交親知及卑幼一亡為五功，為施主一亡為四功，若受法信則無功。
　　為國為民，或尊親先亡，或無主孤魂，誦大經一卷為六功，小經一卷為三功，聖號百遍為三功，為平交親知及卑幼誦大經為四功，小經聖號為二功，為施主誦大經一卷為三功，小經聖號為一功，若受法信則無功。為己禳謝，誦大經一卷為二功，小經聖號為一功。
　　用事門十二條
　　興諸善事，利益一人為一功。
　　講演經教及諸善言，化諭於眾，在席十人為一功，百人為十功，人數雖多，止五十功。
　　以文章詩詞，誠勸於眾，一篇為一功。
　　化人出財，修諸功德，一貫為一功。
　　勸人官門鬪訟，免死刑為十功，兔徒刑為五功，兔杖刑為二功，免笞刑為一功。
　　勸諫人鬪爭，一人為一功。
　　舉薦高明賢達有德之士用事，一人為十功。
　　讚揚人之善道，一事為一功。
　　掩遏人之惡業，一事為一功。
　　勸諫人令不為非、不廉、不孝、不貞、不良、不善、不慈、不仁、不義，一人迴心為十功。
　　自己著紙衣一件為二功，著布素麄衲之衣一件為一功，謂有而不著者是功著執帛者無功。
　　自己飲鳝，有而不食者為三功，晚而不食者為二功，素食下味為一功，素食中味為半功，素食上味為無功。謂有上味及素饌佳餚而故不食者，止甘淡薄麄糲中下之味者為功；若無上味而食中等之味者，非為功；若無中味而食下味者，亦非為功。蓋有而故不食者為功。
　　過律三十九條
　　不仁門十五條
　　凡有重疾告治，不為拯救者，一人為二過，小疾一人為一過，治不如法為一過，不愈而受賄百錢為一過，貫錢為十過。
　　修合毒藥，欲害於人為十過，害人性命為百過，害人不死而病為五十過，害一切眾生禽畜性命為十過，害而不死為五過，舉意欲害為一過。
　　學厭禱咒咀邪法，欲害於人為十過，害人性命為百過，害人不死而病為五十過，害人六畜一命為十過，令病為五過，舉意欲害為一過，厭禳人家，令見恎異，欲取財賄為十過，得財百錢為一過，貫錢為十過。
　　謀人死刑，成者為百過，不成為五十過，舉意不作為十過；謀人徒刑，成者為四十過，不成為二十過，舉意不作為八過；謀人杖刑為十過，不成為八過，舉意為五過；謀人笞刑為三過，不成為四過，舉意為三過。凡為官吏，入人罪者，同此論。為行法官，妄入鬼神罪者，亦同此論。
　　心中暗舉惡事，欲殘害於人，一人為一過，事成殘害一人為十過，心意中邪婬雜想非理之事，一事為一過。
　　凡言舉惡事，欲殘言於人，一人為一過，事成為十過，惡語向師長、尊親為十過，向善人為八過，向平交為四過，向卑幼為一過，言約失信為一過，揚人惡事為一過，掩人善事為一過。
　　故傷殺人性命為百過，誤傷殺性命為八十過，以言遽殺者，同使人殺者，為六十過。
　　故殺有力報人之畜，一命為十過，誤殺為五過；故殺無力報人之畜，飛禽走獸之類，一命為八過，誤殺為四過；故殺蟲蟻飛蛾濕生之屬，一命為二過，誤殺為一過；故殺傷人害物者、惡獸毒蟲為一過。謂虎、狼、蛇、竭、毒蟲之屬使人殺者同上論。
　　見殺不救，隨本人之過减半，無門可救，不生慈念為二過，助讚殺生為五過。
　　見若救得而不救者為十過，無門可救，不生慈念者為一過。
　　見人有憂，不行解釋而故暢快者為五過。
　　見人畜死，不起慈念者為一過。凡言慈念者，謂見苦不能得救，止以持念聖號經文，過向以結善緣也。
　　役使人畜，至於疲乏力倦，不矜其苦而剛使役者，一時為十過，加之鞭笞者，一杖為一過。
　　用水陷溺路徑，使人畜出入行履艱難者，一時為十過。
　　摧毀船橋，使不通渡者，一時為十過。
　　不善門八條
　　毀壞功德、聖像、壇宇、幢蓋、幡花、器皿、床具及諸獻供之物，百錢之直為一過，貫錢之直為十過，以巧言說人，毀壞百錢之直為半過，貫錢之直為五過，見而不觀為一過，讚助為五過。
　　以言指斥，毀天尊聖像為二十過，真人為十五過，神君為十過，見毀滅不勸為一過，讚助毀滅為五過，毀滅經教，與此同論。
　　每遇齋日及諸節令吉辰，故不朝真為二過，因私務不及並非齋日為一過，因公務不及無過，為食酒肉葷辛及犯觸不朝真為五過，忌日誤朝真為一過。
　　遇節辰食晚食為二過，常日晚食為一過。
　　齋醮供聖鎮信之物，一物不備為一過，章詞一字差錯為一過，誤違科律格式，一事為一過，威儀有失，一事為一過，唱念不專為一過，宣科讀狀，奏對詞表，差錯一字為一過，三時朝真，一時有失為五過，供養進獻之物，一物不備為一過，一物不潔為一過，及不如法為一過。
　　應受施主法信錢物，非理使用，百錢為一過，貫錢為十過。
　　薦亡符簡文字等，一字差錯為一過，脫漏一字為一過，符文差錯脫漏為十過，修寫書篆不如法為五過。
　　誦念經典，漏一字為一過，漏一句為五過，音釋乖背，字音交差，一字為一過，念誦語句錯亂，有失文意，一句為五過，若念誦之時，心意不專為五過，邪婬雜想及思惡事為十過，住經語惡事訖續念經為十過，語常事為五過，接陪賓侶為三過，語善事為一過，不依誦經法式為五過，念經發嗔怒為十過，凌辱他人為十過。凡言＋過，其功全無，並是虛念。但一過去功一分，十過去功十分，所以不用也。
　　不義門十條
　　教唆人官門鬪訟，死刑為三十過，徒刑為二十過，杖罪為十過；笞罪為八過。
　　教唆人鬪爭，一人為一過。
　　教人為不廉、不孝、不義、不仁、不善、不慈，為非作過，一事為一過。
　　見賢不薦為一過，見賢不師為一過。
　　見明師不參授典教為．二過，不依師之教旨為十過，反叛師長為五十過，違師教公為三十過，尊長父母同此論。
　　良朋勝友不交，設為一過。
　　窮民不濟為一過，復加凌辱一人為三過。
　　偷盜人財物，或教人偷盜，百錢為一過，貫錢為十過；若見偷盜，不勸為一過，讚助偷盜為五過，米麥幣帛衣服，並論錢數定過。
　　不義而取人財物，百錢為一過，貫錢為十過。
　　欠人財物，抵諱不還，百錢為一過，貫錢為十過，因而謀害，其過加倍。
　　不軌門六條
　　傳教法，隱真出偽，欺罔弟子，一事為五過；如受法信，百錢為一過，得人不傳為一過，傳非其人為十過。
　　注撰煙粉傳記、詩詞、歌行，一篇為二過，傳與一人為二過，簡編一篇為一過，傳與一人為一過，自己記念一篇為一過。
　　食肉，故殺性命食之為六過，買肉食之為三過，違禁肉故食為六過，誤食為三過，過齋日食之為十過，食後入壇念善為十過。
　　飲酒為評議惡事，與人飲一升為六過，無故與不良人飲一升為二過，無故與常人飲一升為一過，助婬懽飲一升為十過；為和合事理，與友人飲，祭酒、待賓、服藥，皆不坐；遇齋日飲致醉，或酒後人壇念善為五過。
　　五辛無故食之，一食為一過，食後持念經一大卷為十過，一小經為五過，一聖號為一過，齋日食之為五過。
　　受觸極親為五十過，近親為三十過，遠親為二十過，良家為十五過，受觸之後，入壇念道、朝真、禮聖及齋日犯觸隨儀，每一過為五過。
　　太微仙君功過格竟