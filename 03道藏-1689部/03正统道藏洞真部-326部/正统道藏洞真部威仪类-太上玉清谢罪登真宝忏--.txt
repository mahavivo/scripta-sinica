太上玉清謝罪登真寶懺
　　經名：太上玉清謝罪登真寶懺。一卷。底本出處：《正統道藏》洞真部威儀類。
　　太上玉清謝罪登真寶懺
　　太上曰：若有男官法身、女官法身，奉道志誠，焚修精進，見在世間，廣施德行。若不懺除，夙冤往業，終不得位列玉庭，名標金格。雖欲拔亡度生，其可得乎？清信男子、清信女人，遵稟吾教，自勤懺悔，可以濟拔九祖，福後嗣人，修崇弗解，獲致登真。當於我像前，設香花、時果、旛燈供養，作懺悔法，恭信白言：懺悔弟子某歸依三清上聖，十極高真。弟子自從無始以來，未識正法，信邪倒見，放恣情欲，廣造罪愆，不孝二親，不祟三寶，奉上不敬，使下不寬，倚賴豪強，欺凌孤弱，援引不肖，排斥忠良，妬賢嫉能，掩善揚惡，或以權石，輒易重輕，謬用醫方，誤傷性命，為求賄賂，損孕墮胎，淫祀邪神，筵會寶客，烹飪生類，宰殺猜羊。自務快情，全無惻隱，謗讟賢聖，今玆發露，不敢覆藏。仰對聖前，誠心懺悔，歸依信禮，玉清普慈護世諸尊聖號：
　　歸命信禮玉清聖境天尊，
　　歸命信禮普慈護國天尊，
　　歸命信禮玉虛皇上天尊，
　　歸命信禮太一救苦天尊，
　　歸命信禮沖玄至德天尊，
　　歸命信禮妙範應感天尊，
　　歸命信禮靈光炳曜天尊，
　　歸命信禮矚幽正理天尊，
　　歸命信禮大梵玄寂天尊，
　　歸命信禮德芳崇祐天尊，
　　歸命信禮玄化利生天尊，
　　歸命信禮師皇玉紀天尊，
　　歸命信禮弘功至道天尊，
　　歸命信禮應寂含虛天尊，
　　歸命信禮太微秉粹天尊，
　　歸命信禮育德純化天尊，
　　歸命信禮純精耀德天尊，
　　歸命信禮威持智炬天尊，
　　歸命信禮拯迷拔滯天尊，
　　歸命信禮豐功茂德天尊，
　　歸命信禮滌垢蠲忿天尊，
　　歸命信禮惠和延喜天尊，
　　歸命信禮威神炳煥天尊，
　　歸命信禮神光煒燁天尊，
　　歸命信禮大慈妙行真人，
　　歸命信禮大悲普濟真人。
　　弟子某式憑真誥，虔禮上真，懇禱至誠，一心懺悔。某自從無始以來，三業起因，造十不善。殺生業者，見在世中，男女命促，自身孤獨。死墮地獄，長劫受苦，苦盡復生，還遭他殺，冤冤相報，似蟻循環。今對聖前，咸悉懺悔。偷盜業者，見在世中，常遭刑綱，拷撩捶撻，貧窮不濟。死墮地獄，長劫受苦，苦盡復生，為畜生身，負重牽挽，償他宿債，報盡還來，無由出離。今對聖前，咸悉懺悔。淫慾業者，見在世中，為人憎嫌，常多疾病。死墮地獄，長劫受苦，苦盡復生，為其雀鴒、猜犬之類，報盡復入，無由出離。今對聖前，咸悉懺悔。妄語業者，見在世中，被他猜忌，人不信任，唇瘡口氣，臭穢薰人。死墮地獄，長劫受苦，苦盡復生，為人醜陋，貧窮下賤，寒餓饑渴，或為餓鬼，或為畜生，報盡復還，卻入地獄，無由出離。今對聖前，咸悉懺悔。綺言業者，見在世中，被他輕賤，為事不遂，常多窘迫。死入地獄，長劫受苦，苦盡復生，為人貧賤，人多憎惡，或畜生中，疥癩野犴，眾獸憎嫌，見即齒齧，蔽身無所，報盡復還，卻入地獄，無由出離。今對聖前，咸悉懺悔。兩舌業者，見在世中，為人奴婢，被他驅使，見在折除，轉福為禍，當身受殃死入地獄，長劫受苦，苦盡復生，為兩頭蛇，或為蚯蚓，報盡復還，卻入地獄，無由出離。今對聖前，咸悉懺悔。惡罵業者，見在世中，被人毀辱，常遭刑憲。死入地獄，長劫受苦，苦盡復生，為人醜陋，鳥喙狗面，口液俱臭，人不聽信，報盡復還，卻入地獄，無由出離。今對聖前，咸悉懺悔。貪愛業者，見在世中，心多苦惱。死墮地獄，長劫受苦，苦盡復生，還為餓鬼，饑渴焦然，亙劫不聞漿水之名，報盡復還，卻入地獄，無由出離。今對聖前，咸悉懺悔。嗔恚業者，見在世中，常懷嗔恨，狠毒不仁。死墮地獄，長劫受苦，苦盡復生，為蛇蝎類，含毒帶螯，為人憎嫌，見即打扑，藏竄無地，報盡復還，卻入地獄，無由出離。今對聖前，咸悉懺悔。愚癡業者，見在世中，為人愚懵，不識善惡，被人檳棄。死墮地獄，長劫受苦，苦盡復生，為畜生類，負重拽犁，饑渴無告，老廢瘦瘠，乏其筋力，鬻於屠肆，不得善終，報盡復還，卻入地獄，無由出離。今對聖前，咸悉懺悔。今當歸命信禮，普慈護世諸尊聖號：
　　歸命信禮潛符化育天尊，
　　歸命信禮導迷釋滯天尊，
　　歸命信禮妙樂境天尊，
　　歸命信禮妙靜境天尊，
　　歸命信禮拔危天尊，
　　歸命信禮濟苦天尊，
　　歸命信禮度人無量天尊，
　　歸命信禮無礙自在天尊，
　　歸命信禮應真德化天尊，
　　歸命信禮契世咸通天尊，
　　歸命信禮龍德普曜天尊，
　　歸命信禮潛臻萬福天尊，
　　歸命信禮道應真寂天尊，
　　歸命信禮行圓寶界天尊，
　　歸命信禮顯寶相天尊，
　　歸命信禮極湛淨天尊，
　　歸命信禮離垢染天尊，
　　歸命信禮含虛天尊，
　　歸命信禮證悟天尊，
　　歸命信禮普莊嚴天尊，
　　歸命信禮無怖畏天尊，
　　歸命信禮淨妙寶天尊，
　　歸命信禮大慈大惠真人，
　　歸命信禮拔苦度厄真人。
　　弟子某式憑真誥，虔禮上真，懇禱至誠，一心懺悔。原夫妙用難名，包三才而稱大；至神莫測，鑒百善而降祥。矧丹誠之有開，遇昌期而胥協。永為昭事，茂集純禧。瞻芝蓋以駢來，啟靈場而載洽。庶憑精潔，仰奉希微。伏冀寶睠丕臨，斯誠允達。祐門庭而協吉，保福壽以攸綏。荷此亨辰，寶擊真蔭。某無任至誠，懇禱之至。
　　太上玉清謝罪登真寶懺竟