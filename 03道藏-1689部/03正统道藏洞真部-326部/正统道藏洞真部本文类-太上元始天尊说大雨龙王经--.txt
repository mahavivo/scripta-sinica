太上元始天尊說大雨龍王經
　　經名：太上元始天尊說大雨龍王經。撰人不詳，約出於唐宋間。假託元始天尊為眾生說召請龍王降雨消灾法。一卷。底本出處：《正統道藏》洞真部本文類。
　　太上元始天尊說大雨龍王經
　　爾時，元始天尊成就五方國土，若有善男子善女人國土成就，與諸大眾轉讀念誦是經，受持供養，時旱則雨風來止，善男女隨有國土，其中眾生受持讀誦，書寫解說聽受此經者，當知此人善，神法力常加衛護，何以故？法典之中，有諸聖力能為眾生廣開濟度，是時天尊悉為宣說：
　　天尊大慈念，普為諸眾生。道言諸功德，微妙難思議。有求皆應感，甘雨倏然施。勤勤即隨念，萬法皆如斯。
　　道言：男女善人讀誦書寫《龍王經》者，為諸大眾之所稱讚，若有國土祈雨者，六齋之日，當於浄土嚴潔灑掃，燒香供養，禮拜稱善祈請，天尊應感，即召龍王降雨消灾，普得甘潤，即說龍王名曰：
　　清淨龍王，大地龍王，法海龍王，妙羅龍王，修吉龍王，受愛龍王，大海龍王，烈厲龍王，浄目龍王，師子龍王，蠡聲龍王，金色龍王，金明龍王，黑髮龍王，大雨龍王，天師龍王，雷電龍王，九江龍王，水帝龍王，翅羅龍王，娑山龍王，大梵龍王，願受龍王，伊羅龍王，降雨龍王，恒河龍王，妙法龍王，天華龍王，寶蓋龍王，甘露龍王，仙真龍王，浄月龍王，非人龍王，有德龍王，天降龍王，地降龍王，左右龍王，白虎龍王，青色龍王，龍鱗龍王，尊聖龍王，真聖龍王，閻羅龍王，上帝龍王，黃色龍王，法門龍王，變化龍王，千萬龍王，諸天龍王，感天龍王，感地龍王，威德龍王，法身龍王，念經龍王，雨水龍王，四大龍王，達利龍王，頂拜龍王，大法龍王，妙德龍王，無上龍王，國主龍王，太上龍王，道德龍王，宣化龍王，真人龍王，老君龍王，家令龍王。
　　如是諸龍王聞是稱善，即現感通，興騰雲雨，遍洒人間，救彼焦枯，悉得生發，免其時害，無損禾苗，川瀆流通，河源注潤。是經功果難可稱揚，濟度群生，有玆聖力。若有善男子善女人，能為國界巡邑，方里遭其旱涸，時雨愆期，陰陽不調，人民惶恐，當為書寫，嚴浄受持，請高德法師建立道場，旛花供養，轉讀此經，當得上徹，天垂甘雨，地湧靈泉，草木滋榮，田疇豐稔，人無憂戚，歲保又寧，灾沴永消，土地常吉，家門歡樂，福利無窮，萬善裝嚴，百神敬護，雨澤既足，當發虔心，上荷通靈，常隨念誦。時諸大眾聞說是經，喜躍奉行，作禮而退。
　　太上元始天尊說大雨龍王經竟