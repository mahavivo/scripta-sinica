上清握中訣
　　經名：上清握中訣。原不題撰人，約出於南北期。係纂集早期上清派修行經訣而成。《通志·藝文略》著錄為粱陶弘景撰。三卷。底本出處：《正統道藏》洞真部玉訣類。
　　上清握中訣卷上
　　（闕文）#1
　　玄上太微，北極紫蓋，下有太真，遊翔九外，翠華飛裙，金鈴青帶，腰佩玉光，玄雲晻藹，賜某隱書，上行七氣，登清戲煙，真人合會，乞丐飛仙，書名丹界，所向所願，無灾無害，有惡我者，令彼傷敗。
　　次乘虛躡景
　　從北極上俱上天關，右手拊心，左手指天關，閉氣三息，叩齒三通，咽液三過，微祝曰：
　　太上七極，紫微絕辰，寶玄金房，外有玉門，周運九宮，調和天關，中有尊神，號曰紫皇，授某隱書，携某乘龍，上浮九天，下飛地元，景雲丹輿，玄華翠裳，腰佩龍策，頭巾虎文，包生萬物，教化飛仙，脫某死名，天地長存，乘龍步斗，所向受恩，有惡我者，風刀火燃。
　　遊行三命
　　從天關上俱上輔星，閉氣一息，叩齒三通，咽液一過，微祝曰：
　　太極輔星，精在紫關，養生育命，寶守神魂，金房再開，奉見輔君，賜某隱書，使某遊旋，列名聖皇，飛仙九天，巾金佩真，出入洞門。
　　徘徊三陽
　　從輔星上俱上弼星，閉氣一息，叩齒三通，咽液一過，微祝曰：
　　太虛泥丸，紫宮天尊，玄空真紐，為帝之先，精入明堂，彊胎益魂，朱山再開，奉迎靈元，左抱日華，右攘月根，流火萬丈，金羅碧裙，腰帶虎符，首戴花冠，賜某隱書，得行天關，乞願飛仙，役使萬神，萬向皆會，福德如山。
　　朝四極
　　春步綱畢，正身入魁中，東向視歲星象在肝中，再拜，跪祝曰：
　　太歲元神木公九元陽華玄元，盡來入身。叩齒九通。畢，登天旋出。
　　夏步綱畢，正身入魁中，南向視熒惑星象在心中，再拜，跪祝曰：
　　南上元神火陽四光重離丹火，來入丹房。叩齒九通。畢，登天旋出。
　　秋步綱畢，正身入魁中，西向視太白星象在肺中，再拜，跪祝曰：
　　西上太玄金精七道玉元二帝，氣回胎腦。叩齒九通。畢，登天旋出。
　　冬步綱畢，正身入魁中，北向視辰星象在腎中，再拜，跪祝曰：
　　北玄紫辰金車水元龍胎化靈，來入一身。叩齒九通。畢，登天旋出。
　　甲子日、八節日步綱畢，正身入魁中弼星後，向真人存鎮星象在脾中，再拜，跪祝曰：
　　太極九真流康陰根飛一華蓋，來入泥丸。叩齒九通。畢，登天旋而出。
　　步綱脫死名上玉錄法，亦如此，但用有異耳。
　　右六甲日，步者出，仍左迴向下台，閉氣，隨綱禹步，躡星上至金上。先以左足在前，右足撤後，共上一星，至金畢，仍轉右足在前，躡星還。往還九過畢，住金上，叩齒三下，通氣，祝曰：
　　上台虛精，中台六淳，下台曲生。若願金玉，呼上台言之。願祿位，呼中台言之。願田土，呼下台言之。三事隨人意所乞。乃隨綱下散步，還登五星也。
　　次步五星
　　先向綱口臨目閉氣，叩齒五通，咽液五過，存五星精各在五藏中。星形及芒數，並藏內光明照徹。微祝曰：
　　五星列照，煥明五方，水星却灾，木星致昌，熒惑消禍，太白辟兵，鎮星四據，我得利貞，名刊玉簡，錄字帝房，乘飆扇景，飛騰太空，出入冥元，遊宴十方，五雲浮蓋，招神攝風，役使萬靈，上衛仙公。
　　又心祝五星皇君夫人名字，依八數所呼法也。通息，更閉，乃越綱蹈星，左足上金，右足進併，隨方面向之，左手村心曰飛仙。次上土、當轉足向火也。上火、上木、上水，又倒上木。凡倒還，皆先舉右足。如此往還三過，又依圖上金、上火、上土、當順足向木也。上木、上水，又倒上木。如此往還十五過止。乃下，恐亡去，亦可屈指數之。左迴，向綱口存祝。如每至星上，皆併足，左手拊心，呼所至星皇君、君夫人名字，心祝飛仙。都畢，乃跪卷圖而還。燒香再拜。
　　若見兇鬼惡人，存斗星覆頭，以杓指前，閉氣，心祝曰：
　　吾是天目，與天相逐，精若雷電，明曜八域，徹知表裹，無所不伏。
　　行飛步，一年辟非，二年辟兵，三年辟死，四年地仙。行之十四年，為上清真人。
　　列紀行事訣
　　月晦日夜半，東向朱書日氣符於青紙上，黃書月精符於青紙上。先左手執日符，閉氣，心祝曰：
　　太微丹書，名日開明，致日上魂，來化某形，平旦嚴裝，發自圓庭，飛華水母，日根金精，紫映流光，號為五靈。乃服之。
　　又右手執月符，閉氣，心祝曰：
　　紫微黃書，名曰太玄，致月華水，養魄和魂，方中嚴事，發自玄關，藏天隱月，五靈夫人，飛光九道，映朗泥丸。乃服之。
　　服日氣法
　　平旦伺日初出，乃對日坐立任意叩齒九通，心呼：日魂珠景照韜綠映迴霞赤童玄炎飆像。仍冥目握固，存日中五色流霞，皆來接身，下至兩足，上至頭頂。又令光霞中有紫氣如目童，累數十重，與五色俱來入口，吞之四十五咽氣，又咽液九過，叩齒九通，微祝曰：
　　赤爐丹氣，圓天育精，剛以受柔，炎水陰英，日辰元景，號曰大明，九陽齊化，二煙俱生，凝魂和魄，五氣之精，中生五帝，乘光御形，探飛以虛，掇根得盈，首巾龍蓋，披朱帶青，轡烏流玄，霞映上清，賜書玉簡，金閣刻名，服食朝華，與真合靈，飛仙太微，上昇紫庭。
　　再拜。
　　服月精法
　　伺月初出，對月坐立任意叩齒十通，心呼：月魄曖蕭芬豔翳寥婉虛靈蘭鬱華結翹淳金清瑩艮容臺標。仍冥目握固，存月中五色流精，皆來接身，下至兩足，上至頭頂。又令光精中有黃氣如目童，累數十重，與五色俱來入口，吞之五十咽氣，又咽液十過，叩齒十通，微祝曰：
　　黃青玄暉，元陰上氣，散蔚寒飈，條靈斂胃，靈波蘭穎，挺濯停器，月精夜景，玄宮上貴，五君夫人，各保母位，赤子飛入，嬰兒績至，迥陰三合，光玄萬方，和魂制魄，五胎流通，乘霞飛精，逸虛於東，首結靈雲，景華招風，左帶龍符，右腰虎章，鳳羽朱帔，玉珮金璫，騫樹結阿，號曰木王，神蕃控根，有虧有充，明精內映，玄水吐梁，賜書玉札，刻名靈房，服食月華，與真合同，飛仙紫微，上朝太皇。再拜。若天陰，可於寢室存之。山林中旦夕恒行。
　　拘三魂法
　　其日夕卧，去枕，向上伸足，交手心上，冥目閉氣三息，叩齒三通，存心有赤炁如雞子，從內仰上，從目中出卧，轉大覆身，變成火燒身，周匝內外，洞徹如一。覺體中小熱。叩齒三通，呼爽靈、胎光、幽精三神急住。因微祝曰：
　　太微玄宮，中黃始青，內鍊三魂，胎光安寧，神寶玉室，與我俱生，不得妄動，監者太靈，若欲飛行，唯得詣太極上清，若欲飢渴，唯得飲徊水玉精。
　　制七魄法
　　其日夕卧，向上伸足，兩手掌掩兩耳，當使指端接交頸中。冥目閉氣七過，叩齒七通，存鼻中端有白氣如小豆，須臾漸大，冠身九重，忽又各變成天獸。兩青龍在兩目中，兩白虎在鼻兩孔中，頸皆向卧。朱雀在心上，向人口。蒼龜在左足下，靈蛇在右足下，頸亦向上。玉女著玄錦衣，兩手各把火光，當耳門。如此良久，咽液七過，叩齒七通，呼尸狗、伏矢、雀陰、吞賊、非毒、除穢、臭肺。又微祝曰：
　　素氣九迴，制魄却姦，天獸守門，嬌女執關，鍊魄和柔，與我相安，不得妄動，看察形源，若汝飢渴，聽飲月黃日丹。
　　（闕題）#2
　　凡暮卧，先存泥丸宮赤子，字三元先，一名帝卿；赤衣。絳宮真人字子南丹，一名中光堅；赤衣。丹田宮嬰兄，字元陽子，一名谷下玄。黃衣。凡六人。頭並如嬰兒，有金光玉色。又存臍中命門玄闕生宮大君，著朱衣，巾紫蓉冠，手執天皇象符，向外坐。三魂神侍側。乃閉氣二十四息，心呼桃孩，字合延，三過。咽液五十過，叩齒三通，微祝曰：
　　胎靈大神，皇綱天君，手執胞符，首巾紫冠，黃迴赤轉，上精命門，化神反生，六合相因，形骸光澤，玉女奉身。
　　先存此，乃拘魂制魂。又以月朔望日夜半，朱書天皇象符於青紙上，北向左手執符，閉氣心祝曰：
　　天帝玄書，皇象靈符，以合元氣，運精反胎，萬年嬰孩，飛仙天樞，生宮大神，披丹建朱，首戴紫蓉，與我同謀。服畢，再拜。但於所寢牀上服之。行列紀事一十八年，乘華三素，飛行太空。
　　上清握中訣卷上竟
　　#1原本有闕文少許。
　　#2底本原無『闕題』字，點校者據文補。
　　上清握中訣卷中
　　守玄丹法
　　其月一日、三日、七日、十一日、十五日夜半，所存即與三一同法。其常日夕，當依今事。其暮夕靜寢，去諸思念，先存北極辰星，出一紫氣如弦，來下入玄丹宮，須臾滿宮溢出，外匝身，通洞與紫氣合體。又存日忽飛來入宮，在紫氣中晃晃然，乃存上清中黃太一真君，從北極紫氣中，來入日中坐，服色名字把執，悉如前。因三呼位號名字。忽存我入在太一前，再拜稽首，問道求仙。因乃咽紫氣三十過，咽液三十過。又存北斗魁中，出一赤氣如弦，直入來玄丹宮。於是真君與我，共乘日入行赤氣道中，上詣魁中寢，注想令分明，於是仍以寢，即有真感。其非夕時，亦當但存太一在玄丹宮，并出紫氣以繞身，及咽之也。
　　若聞耳嗚，錯手掩耳，祝曰：
　　赤子在宮，九真在房，請聽神命，亦察不祥，太一流火，以威萬凶。手指耳門七過，覺面熱者佳。
　　若項間色色寒者，惡氣入，當急卧，臨目存玄丹太一真君，以火鈴煥而擲之，令惡炁即出耳外，火光亦隨之炯炯，以照映一身，良久平復。
　　凡諸聞見不吉，並精存真君，以求救護，則萬凶不干。
　　大靜法
　　守一之人，每以甲午、甲辰、甲寅日夜半，掃除靜寢之庭，亦可作壇方一丈，障四面布席，燒香向北再拜，平坐按手，臨目存三宮三一如法。又存三素雲氣，各在宮中，三人在氣中，三素者紫青絳衣，次重杳之。因仰視北斗，存紫氣從魁中出，如弦直，來入口，分注三宮。於是三一、三卿及我，乘三素雲忽出，共乘紫氣上登斗魁，因乘三素，度入北極中，見紫房玉階天官序列，太一帝君巾紫晨冠，龍錦鳳衣，向南坐，我等七人登階，北向拜求，乞飛真長生之道。良久自忘，如在天上久久，乃密起還寢。陰雨可於寢牀存之。
　　上建日平旦，向王平坐，閉氣臨目，內視三官三一、三卿如法。乃存忽出在我前對坐，我乃心起各再拜，令如見，乃心祝曰：
　　天尊三帝，守某命門，出游虛中，六氣玄分，養我五神，正我三魂，五藏自生，長生飛仙。又存從虛中忽還三宮，如法而住，乃咽液三十過。久行之，當夢見金玉白烏諸物，見一之漸也○ 
　　上除日夜半，密起向北，仰視北斗內像輔弼之形，忽見三一、三卿，從輔星中出來，下入三宮中，仍還室，更閉氣，臨目內視，精思如法，良久，微祝曰：
　　太上天輔，三帝所遊，三卿從胥，與真合俱，下入我身，安寂坐無，吐精灌形，魂魄和濡，使我飛仙，雲車行浮。咽液二十七過。
　　每開日夜半，起坐東向，去巾，亦可解髮，更梳結之，臨目內視，微呼曰：
　　上元三真，真中嬰兒，散髮開煙，上通天台，泥丸堅凝，與天同時，使我飛仙，交行洞臺。咽液十九過，乃巾而卧。更存三一宮中呼氣三十過，我亦自呼氣三十過，當覺令身中薰薰熱，則和魄凝魂之驗。
　　月初出，向月再拜，存月白光十芒，來接我身，洞照三宮，乃心祝曰：
　　太陰玄精，明月夫人，初生流光，照我三宮，神仙上飛，高遊八方，所向所願，皆與福中。亦可再拜。
　　臨食初就食，皆先正心，臨目想三一各於其宮，遙共歆饗畢，乃食。食畢，心祝曰：
　　百穀入胃，與神合氣，填補血液，尸邪亡墜，長生天地，飛登玉闕，役使六丁，靈童奉衛。
　　中斗卻惡守一，出入行住，恒存北斗覆頭，柄指前，令天關去面七尺，如此百邪凶氣不敢干犯也。尋此要訣，亦可兼作飛步祝曰：
　　吾是天目，與天相逐，精若電雷，明曜八域，徹視表裹，無物不伏。
　　吸火鍊形，夜臨目向火，口吸取火光，咽之無數，存覺身匝體，洞然如火，良久乃止。三年行之，能入火坐。此赤將子鍊形法。
　　朝太素
　　正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月十二日，夜於寢靜室，北向再拜，稽首跪曰：
　　謹啟太上大道高虛玉晨太素紫宮，八靈三元君、中央黃老元英白元、太帝五老高真上仙、太極黃精三皇玉君，大洞三景弟子某甲，謹以告日之夜，天關九開之間，上聞太上玉皇真君，乞得長生世上，壽無億年，時乘黃晨綠蓋龍轅，上諸紫庭，役使萬神，侍衛四明。畢，勿令人知。云施行太丹隱書，存三元洞房者，此謂修先進之法，非關三一，乃諸訣法。若未行此道，謂亦不得用此拜請，而此日是月中吉辰。宜為諸善事。
　　朝玉晨
　　正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，平旦日出時，北向再拜，自陳本懷所願畢，咽液三十六過。云此日太上大道玉晨君，登玉霄琳房，四眄天下有志節遠遊之心者，是故令拜請。先應呼位號，如朝法，云糞土小兆某甲，乞願云云也。若雨雪，可於靜室中啟請畢，更再拜，仍長跪咽液止。
　　朝青君
　　丁卯日，日出，向日再拜請乞。九月後正月前日出，同其方。可因此以服日精。此日東海青童，登方諸東華臺四望。按方諸在會稽東，小近南，著則應對乙地。若夏月，日出東北，便不得正向日，存拜東華所在啟請。若請乞畢，又再拜，乃修日事，受者但吸服霞精，而九咽之。
　　精思
　　常以二月二日、三月三日、八月八日、九月九日、十月十日，夜於寢室，存思洞中訣事，燒香念真，精苦勿眠。如有所待兼慎，於其日益善。云修洞訣者，其日衛經玉童玉女，將太極典禁真人，來於空中觀察善惡。故令謹慎，勿為他事，唯營道務，修諸善法也。
　　惡夢
　　若遇惡夢覺，以左手捻人中二七過，啄齒二七通，微祝曰：
　　大洞真玄，張鍊三魂，第一魂速守魄，第二魂速守泥丸，第三魂受心節度，速啟太上三元君，向遇不祥之夢，是七魄遊尸來俠邪源，急召桃康護命，消滅惡津，反凶成吉，生死元緣。畢，又卧，必獲善應。云數遇惡夢者，一曰魄祆，二曰心試，三曰尸賊。故令厭消，則受閉三關之下，反凶為吉也。
　　善夢
　　若遇善夢，卧覺當摩目二七過，叩齒二七通，微祝曰：
　　太上高精，三帝丹靈，絳宮明徹，吉感告情，三元柔魄，天皇授經，所向諧合，飛仙上清，常與玉真，俱會紫庭。此善惡二夢祝法，出太丹洞房事。若未受此經，不敢朝拜所求，而行此二夢祝，謂非當也。
　　夫夢惡者，明旦當啟太上，以正魂魄，析除不祥。當朝拜，仍啟乞首謝除之。枕麝香一具於頸間，辟水注之氣，絕惡夢也。
　　若每夢塚墓及亡者，卧覺，正向上三啄齒，而祝之曰：
　　太元上玄，九都紫天，理魂護命，高素真人，我受上法，受教太玄，長生久視，神飛體仙，塚墓永安，鬼訟塞姦，魂魄和悅，惡氣不煙，遊魁莫覬切罔象，敢干我神，北帝呵制，收氣入淵，得籙上皇，護奏玉晨。如此者再祝，祝又三叩齒。云此北帝秘祝。凡得諸惡夢不祥者，可皆按此法。有心者並可行之。
　　夜卧覺，常更急閉目，叩齒九通，咽液九過畢，以手按鼻之邊，左右上下數十過，微祝曰：
　　太上四明，九門發精，耳目玄徹，通真達靈，天中之臺，流氣調平，嬌女雲儀，眼童英明，華聰艮朗，百度眇清，保和上元，徘徊九城，五藏植根，耳目自生，天臺鬱素，柱梁不傾，七魄澡鍊，三魂安寧，赤子携景，輒與我并，有敢掩我耳目，太上當摧以流鈴，萬凶消滅，所願必成，日月守門，心藏五星，真皇所祝，群響敬聽。畢，又咽液九過，摩拭面目令小熱，以為常。卧覺，輒按祝如此，勿失一卧也。云此是真人起居常行之道，恒坐卧為之，令耳目聰明，面有童顏，制魂鍊魄，却辟千魔也。
　　夜卧覺，存日象在，疾手中握之，使日光赤芒從臂中逆至肘腋間，良久，日芒忽變成火以燒臂，使內外通匝，洞徹良久，乃陰祝曰：
　　四明上元，日月氣分，流光煥曜，灌液凝魂，神火散景，盪穢鍊煙，洞徹風氣，百邪燔然，使得長生，四支完全，注害考鬼，收付北辰。畢，存思良久，放身自忘。云患手風者如此，若頭面餘處風氣，亦各隨其處，依此法燒祝之。
　　常以生氣時，咽液二七過，按體所痛處，向王而祝曰：
　　左玄右玄，三神合真，左黃右黃，六華相當，風氣鬼疾，伏匿四方，玉液流澤，上下宣通，內遣水火，外辟不祥，長生飛仙，身常休彊。畢，又咽液二十七過。常如此，則無疾。云又當急按所痛處三十一過，如此則向疾急按而祝，祝畢，又作數次乃止。此痛處亦當無指的所在也。
　　手臂不援者，先以一手徐徐按摩疾臂，良久畢，乃臨目內視，叩齒咽液三過，正心微祝曰：
　　太上四玄，五華六庭，三魂七魄，天關地精，神府營衛，天台上明，四支百神，九節萬靈，受籙玉晨，刊書五城，玉女侍身，玉童護命，永齊二景，飛仙上清，長與日月，年俱後傾，超騰昇仙，得整太平，流風結痾，注鬼五飛，魍魎塚氣，陰氣相凌，徊我四支，干我盛衰，太上天丁，龍虎曜威，斬鬼不祥，風邪即摧，考注匿訟，百毒隱非，使我復常，日月同暉，考注見犯，北辰收摧，如干明威。云此是北帝曲折祝，諸有曲折者，皆用此法。自不能按，亦可令人按，而己猶內視咽液，啄齒祝之，行之百過，疾消除也。
　　夜卧先急閉目，東向，以手大指後掌，各左右按拭目就耳門，使兩掌俱交會於項中三九過，存目中各有紫青絳三色氣，出目前，乃陰祝曰：
　　眼童三雲，兩目真君，英明注精，開通清神，太玄雲儀，靈嬌翩翩，保利雙闕，啟徹九門，百節應響，朝液泥丸，身昇玉宮，列為上真。畢，咽液五十過，乃開目。以為常坐起可行之，不必夜，要當以生氣時。云行此一年，耳目便清明。久為之徹視千里，羅映神靈。如此則非必夜卧，從子時後至日旦中，有暇便為之，要當常東向也。
　　中暮咽液三九過，以手急陰按天真，在兩眉內角。山源，鼻下人中小入各裹。華庭，在兩眉下凹中。陰數三九過，按而祝曰：
　　開通天庭，使我長生，徹視萬里，魂魄反嬰，滅鬼卻魔，來致千靈，上昇太上，與日合并，得補真人，列像玄名。云令人致靈徹視，杜遏萬邪。如此亦可以次各按，亦可一時俱按，就按中行祝之。
　　恒以手按兩眉後小穴中三九過，又以手心及指摩兩目下顴上，又以手旋耳行三十過畢，輒以手逆乘額三九過，從眉中始，上行入髮際中。口傍咽液多少無數，頭四面亦以兩手乘之，順髮就結，唯令多。都畢，乃以指按目四眥二九，覺令見光分明。勤而行之，唯令數無時節也。行之一年，可夜書，久為之，得見百靈。此道出太上寶神經中，已成真人猶不廢之。如此無拘時節，有暇便行。
　　面上常欲兩手摩拭使熱。卧起先以手巾帛，拭項中四面及耳後，皆使溫溫然。又順髮摩頭，又摩掌以治面目。謂先摩切兩掌令熱，乃以拭面，又順髮向結，兩手更互摩之。都畢，咽液三十過。
　　卧起當平氣正坐，先叉兩手，乃度以掩項後，因仰面使項與手爭三四過，仍屈動身體，伸手四極，反張側掣，宣播百關，為之各三。謂此精景按摩法，使精和血通，風氣不入，久行之，不死不病。
　　常欲以手按目近鼻之兩訾，閉氣為之，氣通輒止，吐而復始。恒行之，眼能洞觀。耳欲數按抑其左右，令無數。鼻亦欲爾。又常以手掩口鼻，臨目微氣，久時手中生液，追以摩面目，使人體香。
　　坐常欲閉目內視，存見五藏腸胃，久行之，自得分明。常欲閉目而卧，安身微氣，乃內視遠聽四方，令我耳目注萬里之外，精心為之，乃見百里外事，亦恒聞金石絲竹之聲。初雖無髣髴，久久誠自入妙。謂初先起一方，從近而遠，百里千里萬里竟，更一方始，都褊，又存令通無隔礙也。
　　櫛頭理髮，當向王地，櫛髮之始，微祝曰：
　　泥丸玄華，保精長存，右為隱月，左為日根，六合精鍊，萬神受恩。畢，咽液三過。
　　澡洗時，常存六丁，令人所向如願。六丁各隨其旬，亦應向其方面。當數沐浴，浴不患數，患人不能耳。盪鍊尸臭，而真炁來入。每至甲子，當沐，不爾當以幾月旦，使人通靈。若履掩穢及諸不爭處，當洗澡浴盥，解形以除之。其法用竹葉十兩，桃皮削取白四兩，以清水一斛二斗，煮令一沸，適寒溫，以浴形，即萬殗消除也。謂若浴者益佳，但不用此水，以沐浴鍊形之素漿，正宜以浴耳。如便不得以此汁沐頭，更別依常沐法也。又云世間符水，祝漱水含之，近術皆莫比於此方也。如此亦許有符水別法。正一道士乃自有常用，而八吏六甲，別有一符水，於解殗為勝。今輒附疏於此，幸可兼用之。朱書白紙，如此已著清水中，向王，左手執水器，右手執一劍，叩齒三通，噓水祝曰：
　　百殗之鬼，速去萬里，不去斬死，西方白童子。輒以劍三叩器邊，又祝又叩齒，凡三過止。因取水漱口，自身他身及穢處，所殗便解，不必須浴。
　　服仙藥，常向本命服畢，勿道死喪凶事，犯傷胎神，徒服無益。
　　臨食上，勿道死事，勿露食物，來衆邪氣。食欲向本命及王氣。
　　上道法布衣不假人，車服牀寢不共之也。坐卧室宇當令潔爭，則受靈氣，不爭則受故氣。故氣之亂室宇者，所為不成，所作不立。一身亦當數洗浴澡潔，不爾仙道無冀。沐浴不數，魄之性也，遠魄反真，是鍊其濁穢，魄日亡矣。數沐浴，常存六丁，令人所向如願。慎勿道學，道學鬼犯，人亦不懼，立使人病，是體未真故也。
　　凡寫經書，當恒燒香左右。凡精思，皆燒香於左右。性躁暴者，一身之賊病，每事皆當柔遲，而盡精潔之理。
　　夫欲學道者，皆當勿令人知見所聞，每事盡爾。
　　存日在心法
　　以月五日、十五日、二十九日，夜半，存日從口入在心中，照一心之內，與日共光，相合會良久，當覺心暖，乃祝曰：
　　大明育精，內鍊丹心，光輝合映，神真來尋。咽液九過。又云：行之務欲數，不必拘此數日，可夕夕為之。云是太虛赤君內法。
　　服日月象法
　　男服日象，女服月象，日一勿廢。云書作日月字而服之，不說早晚，今可併朱書青紙作日字，方九分，剪為數千，每平旦東向，左手執，存為日形光芒如法，乃吞入，令住心中，因叩齒咽液各九過。女應以黃書月象，右手執服之。云是東華真人法。
　　服日芒法
　　日月摹別服真形，在《隱訣》中
　　平坐臨目，直存心中有日象，大如錢，赤色，紫光九芒，從心上出喉，至齒間，未出齒而迴還胃中。良久，存見心胃中分明，乃吐氣漱液，服液三十九過止。一日三為之。此當以平旦東向，日中南向，哺時西向。
　　服月芒法
　　夜存月在泥丸中，黃色，有白光十芒，亦未出齒而迴入胃。按此亦應一夜三為之。當以亥子丑時，月徑一寸，在丹田宮，其十白芒流下口中，咽入喉，到胃，令白光照徹，亦應吐氣服液三十九過，卧存之亦可。此西城王君說東華中法，令日月常照身中，則鬼元藏形。行此不止，保見太平。
　　服三氣法
　　常以平日一向日，臨目存青氣、白氣、赤氣，各如線，從日下來，直入口中，挹之九十過，自飽便止。此當一吸輒一咽，令三炁入藏府。分流貫澈，數畢炁歇。云此童初范監幼仲，受高元君太素內景法，事鮮而易驗。
　　服霧法
　　當以平旦，於靜寢之中，坐卧任意，先閉目內視，髣髴如見五藏，因臨目口呼，出五色炁二十四過，使目見五色氣相纏遶，在面上鬱然，乃又口內此五色氣五十過畢，咽液六十過，微祝曰：
　　太霧發暉，靈霧四遷，結炁宛屈，五色洞天，神煙合啟，金石華真，藹鬱紫空，鍊形保全，出景藏幽，五靈化分，合明扇虛，時乘六雲，和攝我身，上昇九天。畢，又叩齒七通，咽液七過，乃開目。此含真臺主，女真張微子所受東華法。按此是五藏出炁，而云服霧者，當以所呼出二十四炁，是藏炁，藏氣因與外天地霧炁和合來入，故頓納五十過也。
　　守玄白法
　　常平旦，坐卧任意，存泥丸中有炁氣，心中有白氣，臍中有黃氣，三氣俱出，如小豆，漸大，纏繞合共成一，以覆身，因變成火，火又燒身，使內外洞徹如一。旦行至日中乃止，於是服氣一百二十過，都畢。云此杜廣平所受，介琰胎精中景黑白內法，却辟萬害，長生不死，先禁房室，及一切肉五辛味，行之三十年，遁形隱身，日行五百里。
　　服開心符法
　　每開日，及月旦、十五日、二十七日旦，向王朱書，再拜，祝曰：
　　五神開心，徹聽絕音，三魂攝精，盡守丹心，使我勿忘，五藏遠尋。畢，乃服符，服畢，咽液五過，叩齒五通，勿令人見。云此王君所說，明堂內經開心辟志符，當以朱書白紙，預畫十許，乃各以其日，左手執符，拜服之。
　　過邪大祝
　　每經危臉之路，鬼廟之間，諸有疑難之處，當先反舌內向，咽液三過，以左手第二、第三指捻鼻孔下，中鬲內際，三十六過，於按中陰數，勿舉指許。叩齒七通，進手心以掩鼻，臨目微祝曰：
　　朱烏凌天；神威內張，山源四鎮，鬼精逃亡，神池吐炁，邪根伏藏，魂臺四明，瓊房零琅，玉真巍峨，坐鎮明堂，手揮紫霞，頭建晨光，執詠洞經，三十九章，中有辟邪龍虎，截嶽斬崗，猛獸奔牛，銜刀吞鑲，揭山鐘天，神雀毒龍，六領吐火，啖鬼之王，電堵雷父，掣星流橫，梟磕駮灼，逆風橫行，天禽羅陳，皆在我傍，吐火萬丈，以除不祥，群精啟道，封落山鄉，千神百靈，併手叩顙，澤尉捧燈，為我燒香，所在所經，萬神奉迎。畢，叩齒三通，乃開目去手。云此出大洞高上大祝法，使天獸來衛，千精震伏。
　　酆都大祝
　　先臨目存見五藏，令具，叩齒三十六下，乃祝曰：四言輒一啄齒為節。
　　天蓬天蓬，九元殺童，五丁都司，高刁北公，七政八靈，太上浩凶，長顱巨獸，手把帝鐘，素梟三神，嚴駕夔龍，威劍神王，斬邪滅蹤，紫炁乘天，丹霞赫衝，吞魔食鬼，橫身飲風，蒼舌綠齒，四目老翁，天丁力士，威南禦凶，天騶激厲，威北銜鋒，三十萬兵，衛我九重，辟尸千里，去却不祥，敢有小鬼，欲來見狀，钁天大斧，斬鬼五形，炎帝裂血，北斗然骨，四明破骸，天猷滅類，神刀一下，萬鬼自潰。畢。
　　若白日冥夜，及困病得祝，為恒祝之。鬼有三被此祝，眼睛爛而死。云此酆都北帝秘祝，中皆斬鬼之司名，秘密則為用。世人得此祝，恒能行，便不死之道。
　　六宮名祝
　　暮欲卧時，先向北微祝曰：
　　吾是太上弟子，下統六天之宮，是吾所部，不但所部，乃太上之所主，吾知六天門名，是故長生，敢有犯者，太上斬汝。第一宮，名為紂絕陰天宮；以次東行，第二宮，名為大殺諒事宗天宮；第三宮，名為明晨耐犯武城天宮；第四宮，名為恬照罪炁天宮；第五宮，名為宗靈七非天宮；第六宮，名為敢司連宛屢天宮。畢，啄齒六下，又祝呪三過止，乃卧辟諸鬼邪之氣。云此定錄所告，世人有知酆都六天宮門者，則百鬼不敢為害。
　　酆都頌
　　項梁城，作酆宮頌曰：
　　紂絕標帝晨，諒事遘重阿，炎如霄中煙，勃若景耀華，武城帶神鋒，恬照吞青河，閶闔臨丹井，雲門鬱嵯峨，七非通奇蓋，連宛亦敷魔，六天橫北道，此是鬼神家。夜中微讀之，能辟鬼。此皆六宮門名，故鬼亦畏之。武陽與武城為異，今但各隨所用而呼之。
　　又夜行當啄齒，啄齒亦無止限，數殺鬼，邪鬼常畏啄齒聲。若兼之以漱液祝說，益佳。仙方云：常吞液叩齒，使人反少。
　　世間下士惡彊之鬼，多作婦女，以惑試人。若遇此者，便閉氣，思天關之規，衡輔之星，具身神，正顏色，定志意，熟視其眼中童子。闇濁不明者，則鬼試也。急存七星在面前，亦可在頭上，以却之。宜用七星天目祝，並存洞房明堂，日月反規丹，太一真君，亦可用天蓬、朱烏諸宮也。
　　若眼中明徹及方者，仙道人也，便拜請之。不悟真，為試不過。若遇邪而謂真人，亦試不過。深宜慎之。
　　服神藥，勿向北亥。子日勿唾。出沈羲口訣。
　　道士結頭理髮，及飲食施為，履屐枕褥，皆勿令非道者見而干犯之。出陳世安口訣。
　　服食藥物，尤不欲食蒜，及石榴子，豬犬肉。出黃元君口訣。
　　服食，勿食含血物，一切肉，敗人功耳。出程偉妻口訣。
　　求仙，不欲見死屍，唯父母師主，不得不親臨致哀耳。出李少君口訣。
　　求仙者，勿以三月九日、六月二日、九月六日，十二月三日，與女子相見。此日男女三尸出於目中，更相招引禍害。往來入室，斷隔為善。出劉綱妻口訣。
　　求仙，勿與女子交接，一交輒傾一年之藥勢。出東海小童口訣。
　　道士有疾，當閉目內視心，使生火以燒身令盡，是痛處皆存火燒之。出鳳綱口訣。
　　學道，勿言有道，夜閉目，存眼童子在泥丸中，令內視身神。出東陵聖母口訣。
　　暮卧，存日在額上，月在臍上，辟萬邪千鬼。出青牛道士口訣。
　　入山，未至山百步，先却百步，反足乃登山，山精不敢犯。出呂恭口訣。
　　行經靈廟間，存口中有真人，字赤靈丈人，侍以玉女二人。一女名花正，一女名攝精，丈人著赤袍，玉女黃衣。乃叱咤曰：廟中鬼神速來，使百邪詣赤靈丈人受斬死，衆邪却千里。此三天前驅捕鬼之法。樂巴口訣。
　　此後應入三皇青胎卷中所用符事，又禁山符中事，並未撰。
　　上清握中訣卷中竟
　　上清握中訣卷下
　　蘇君傳行事訣
　　人頭有九宮，兩眉間上却入三分，為守寸。有青房、紫戶，二神居之。一寸為明堂宮，有明童真官、明鏡神君、明女真官，三人居之。二寸為洞房宮，有無英，黃老、白元，三人居之。三寸為丹田泥丸宮，有上元赤子、帝卿二人居之。四寸為流珠宮，流珠真神居之。五寸為玉帝官。玉清神母居之。明堂上一寸為天庭宮。上清真女居之。洞房上一寸為極真宮。太極帝妃居之，丹田上一寸為玄丹宮。太乙真人居之。流珠上一寸為太皇宮。太上君后居之。凡一頭中有九宮，並各方一寸。其玉帝、天庭、極真、太皇四宮，皆雌一之宮，其經當傳已成真人。其餘五宮已行世，而流珠經尚未見。
　　守一法，立春日夜半，東向平坐，閉氣臨目，握固兩膝上，先存守寸中，左有絳臺，臺中有青房，房中有神，著青衣。名正心，字切方。右有黃闕，中有紫戶，紫戶中有神，著紫衣。名平靜，字法王。
　　手並執流金鈴，仍三呼其名，微祝曰：
　　紫戶青房，有二大神，手把流鈴，身坐風雲，俠衛真道，不聽外前，使我思感，通利靈關，出入貞利，上登九門，即見九真，太上之尊。
　　次存明堂中，左有明童真官，名玄陽，字少青。中央有明鏡神君，名照精，字四明。右有明女真官。名微陰，字少元。頭形並如嬰兒，著綠錦衣，腰帶四赤玉鈴，口銜赤玉鏡，長跪坐向外，口並吐赤炁，貫我身令匝，及閉目微咽之。又使嗚玉鈴，聲聞太極。吐鏡赤光萬丈，須臾赤炁繞身，變成火，燒身內外，同光如一，因三呼名字，叩齒九通。若飢渴，存三君口吐赤炁，灌我口，因吸咽之。若闇行，存三君口出三火光，以照前。若處危難。亦存三君嗚玉鈴，煥而擲之。
　　次存洞房中，左有無英君，著芙華冠，御紫晨蓋，佩流金鈴，向外坐，乃微祝曰：
　　三元英炁，太玄紫晨，黃闕金室，中有大神，華冠紫蓋，龍衣虎文，出丹入虛，呼陰召陽，天道有真，名曰無英，扶我生我，與我長存。
　　又存右有白元君，著黃辰華冠，龍文衣，佩神虎符，向外坐，乃微祝曰：
　　太上神精，正當神門，龍衣虎帶，黃辰華冠，把籍持書，是為白元，與我俱遊，上到陽關，周遊九清，還安黃房。此洞房法。
　　又常以夜半後生炁時，按手兩膝，閉炁冥目內視，咽液百二十褊，存無英君，服色祝說如法。又以日出，東向再拜，閉氣冥目內視，咽液百二十過，存白元君，服色祝說如法。
　　又以甲子日夜半後，被髮傅粉，按手兩膝，服氣咽液百四十過，乃呼二神名字。耳想聞，如人應聲，或有誦經音，則是感應。
　　立春東向，立夏南向，立秋西向，立冬北向。春分日夜半，正坐東向，冥目存北斗星下紫氣，大如弦，從上直注我前，令三一、三卿及我，合七人，我在中央，並覆匝，七星杓指前，鴈行，共乘紫氣，上登陽明星，入中共坐，並吞紫氣三十過畢，乃悉更綠紫炁來下，還入三宮中。精思存之。心祝曰：
　　三尊上真，太玄高神，陽明主春，萬童開門。丹元主夏，朱紫合煙，陰精主秋，天威六陳，北極主冬，萬邪塞姦，五土季王，戊己天關，所摧皆滅，所向莫干，鍊我七魄，和我三魂，生我五藏，使我得真，登飛上清，浮景七元，長生順往，嘯命千神。
　　夏至南向，登丹元星；秋〔分〕西向，登陰精星；冬至北向，登北極星，皆依此法。
　　若六月一日，或十五日，避夏至、秋分。當西南向，俱乘絳紫青黃四氣，共登天關星，吞四色氣各十過。先從絳始，以次吞。此謂五斗內法。
　　每建日平旦，存三一從三宮中出，坐我前，如實見之，乃小起，再拜，心祝曰：
　　天尊三帝，守其命門，出遊雲中，六氣玄分，養我五神，正我三魂，五藏自生，長生飛仙。乃存從虛中還三宮中，咽液三十過止。
　　除日夜半，密起向北，仰視北斗，存三一從輔星中下來，各入我三宮中，乃還寢靜思，存而微祝曰：
　　太上天輔，三帝所遊，三卿扶胥，與真合俱，下入我身，安寂坐無，吐精灌形，魂魄和柔，使我飛仙，雲車行浮。咽液二十過。
　　每開日夜半，起坐東向，去巾，亦可解之後櫛之曰。微祝曰：
　　上元三真，真中嬰兒，成愛開煙，上通天台，泥丸堅凝，與天同時，使我飛仙，交行洞臺。咽液十九過，乃巾而寢。更存三一、三卿，各對坐其宮，三一口呼氣三十過，我亦自呼三十褊。此建除開日存一法，亦當如前，以次從守寸始，至三宮名字畢。乃各依全法。
　　甲午、甲辰、甲寅日夜半，出庭露壇，上方一丈布席，燒香，北向再拜坐，按手膝上，仰視北斗，存紫氣從斗出，入我三宮中，三一、三卿與我，俱來紫氣上登北極星，恍惚亡身，如昇天之牀。見北極中紫房玉階天官序列，此七人侍帝前，對坐論道，請乞飛仙，我乃心拜。因是而還寢。北帝是上清太上也。別房在太極中耳。
　　次北向，存玄丹宮中紫房綠室，朱煙滿內，有太一真君，名規英，字化玄。頭形並如嬰兒，著紫繡錦衣，腰帶流金火鈴，左把北斗星柄，右把北辰綱，向外坐金牀玉帳，存令分明見之。乃又存北極星紫氣，來下入宮，滿溢出外匝身，通洞合體。又存日來入宮，在紫氣中央，曖曖然。又存太一真君，從北極紫氣中，來入日中坐。又存我忽上入，在君前對坐，心起再拜，稽首膝前，問道求仙。因吞紫氣三十過，咽液三十過。又存北斗內有一赤氣如弦，徑下三宮，太一與我，乃俱乘日行赤氣，上詣斗魁中寢。因是而寢。此法亦獨行，不必待三一也。
　　月一日、三日、七日、十一日、十五日者，夜半存太一真君，名字服色如前，向外坐，口吐青氣，下入我口中，隨咽之五十過止。咽液五十過，微祝曰：
　　太上真皇，中皇紫君，厥諱規英，字曰化玄，金牀玉帳，紫繡錦裙，腰帶火鈴，斬邪滅姦，手把星精，項生日真，正坐吐氣，使我咽吞，與我共語，同宴玄丹，鍊灌七魄，和柔三魂，神靈奉衛，使我飛仙，五藏自生，還白童顏，受書上清，司命帝官，所願所欲，百福惟新。存我上入官，在太一前寢息。因此卧眠。
　　凡守一，日一起皆咽液三十過，存令赤色，又手拭面耳令熱。自非應存之日者，唯存三一在三宮中安坐而已，至於玄宮自多存之，勿令脫也。
　　若忽覺頭頸間色色惡者，惡氣入也。當急卧，臨目存玄丹宮太一真君，以流火鈴煥而擲之，令惡氣即出耳外，火光亦隨之炯炯，以照一身，良久平復也。
　　若忽耳嗚者，是他鬼邪欲入，故守寸三神，令耳神嬌女、雲儀，磬鐘警備也。錯手掩耳，祝曰：
　　赤子在宮，九真在房，請聽神命，亦察不祥，太一流火，以滅萬凶。手指耳門七過。
　　若臨飲食，皆先存一飲食，然後乃食畢，心祝曰：
　　百穀入胃，與神合氣，填補血液，尸邪亡墜，長生天地，飛登金闕，役使六丁，靈童奉衛。
　　常伺月初出，向月再拜，心祝曰：
　　大陰玄精，明月夫人，初生流光，照我三宮，神仙上飛，高遊八方，所向所願與福神中。
　　八節之日，朱書三元真符，平旦向王，吾服一枚畢，再拜。祝願隨意所言。朔日初服，十六日止，後節復起如初。又朱書白素錦囊，盛佩頭上。五年與真一相見。
　　正月朔旦，青書寶章，北向再拜吞之。又朱書白素，佩左肘。八年，三一俱來相見。以金長九寸，廣四寸，厚三分，刻書之，以封掌五獄山精神也。
　　赤將子鍊形法，夜臨目，向口吸取光，存燒身，使內外洞徹如火。為之三年，能入火。此周君訣。守三元真一五斗內法。精止三月，髣髴形見長生。地真守玄丹真君十四年，與太一同到七元之綱中，十六年詣上清，給玉童玉女各十八人。
　　茅君傳行事訣
　　存明堂玄真法，寢靜之室，平旦瞑目，按手膝上，日一存日，夜存月，並大如環，以對口，去之九尺。日色赤，有紫光九芒；月色黃，有白光十芒，芒直如弦，以入口。日月中有太玄上玄丹霞玉女，名纏璇，字密真。冠紫芙蓉，著朱錦帔裙，正向我面，自稱如此，因吐赤氣注我口中，我隨吐隨咽九十過，覺日月漸來薄面，玉女口亦綴我口上氣液，皆入我口中，乃微祝曰：
　　太霄紫真，明堂陰神，日月生精，玉女纏璇，先自靈誕，厥字密真，首巾紫華，芙蓉靈冠，身披錦帔，朱丹飛裙，出日入月，天光幽芬，口吐絳氣，灌我三元，面睹天井，柔魄制魂，玄液流行，胎精長全，五藏生華，開童反顏，監御萬靈，司命飛仙。存玉女口津液注我口，漱滿咽之，九十過止。若不得服時，當存二景還明堂中，日左月右，令光輝與目童合映。
　　又以月旦日、本命日，夜半東向，朱書陽符青紙上，黃書陰符青紙上，乃臨目存日紫光，月黃氣，在明堂中，明洞一身，以左手執陽符，閉氣心祝曰：
　　二景流精，光映某形，左迴日華，右掇月英，混合二氣，灌溉三田，飛霞玄映，保固靈根，使某長生，天地同存。服之畢，再拜，又右手執陰符，閉氣祝曰：
　　黃氣陰華，陽精洞鮮，五神柔鍊，三左固津，二景輝煥，流霞灌真，陰陽通氣，迴黃注丹，舉體遁變，上昇帝官。服之畢，再拜。行玄真之道五年，即感太玄玉女下降，任人役使，通靈致真，體生玉映，役命萬神，上昇玉房。
　　王君傳行事訣
　　生氣時，坐卧任意，叩齒九通，陰祝曰：
　　東方青牙，紫雲流霞，三素徘徊，玄霜玉羅，服食晨暉，飲以朝華。舌舐接上唇外，取津咽液三十過。
　　次叩齒九通，祝曰：
　　南方朱丹，霞暉太微，九道絳烟，散布景輝，服食靈晨，飲以丹池。舌舐接下膺外，取津咽液三十過。
　　次叩齒九通，祝曰：
　　西方明石，飛霞金液，服食太明，素雲之精，飲以玉液，神華啟靈，使我登虛，上昇高清。舌舐上唇內，取津咽液三十過。
　　次叩齒九通祝曰：
　　北方玄滋，慶靈啟胎，綠霞敷晨，紫蓋蒼旗，服食丹華，飲以瓊飴。舌舐下曆內，取津咽液三十過。
　　次叩齒九通，祝曰：
　　戊己之元，黃素五雲，四霞紫觀，八景九晨，分一明激暉，七曜靈尊，和精灌氣，服食中元，琳華龍胎，飲以醴泉。舌漱滿口中，齒舌間裹通匝，取津液，隨咽之四十過。夜半後皆可行。
　　魏夫人傳行事訣
　　暮燒香，讀《黃庭內景經》一通。別有經訣一卷。旦夕朝靜法，常行事，不須疏。
　　本命、甲午後，數得九十日，是甲子，凡二日，平旦入靜燒香，北向朝太微帝君，微祝曰：
　　糞土小兆男生姓名，謹稽首再拜，朝太微天帝君玉闕紫宮前，當令某長生神仙，所欲所願，萬事成就，司命紫簡，記在玉皇，得為物宗，登仙度世。再拜。
　　正月一日後，數一百八十二日，夜半入靜燒香，朝太上玉晨大道君，跪微祝曰：
　　姓名小兆，謹稽首再拜太上高聖君瓊闕下，乞得告下司命，記籍長生，所向所願，萬物自成，神仙飛仙，得宴九天。再拜。列此三事，皆先潔齋一日，別衣服，先朝靜，然後為之。
　　凡入靜，皆先潔口閉氣。入戶，先前右足著，前進左足併，乃得趣行耳。出戶，勿反顧之，漱口而退。讀《黃庭》萬褊，則自見五藏，長生不死。行此三朝法，使人無疾戹，不死。十八年昇仙。
　　修行寶神訣
　　掌摩兩掌令熱，以拭面，使匝熱。令有光澤，皺斑不生。出《太素丹景經》。
　　月五日、十五日、二十五日、二十九日，夜半存日象從口入，在心中，照心內光明，祝曰：
　　太明育精，內鍊丹心，光暉合映，神真來尋。咽掖九過。亦可日日行之，不必此四日也。使人開聰明察，體生金澤。出太上消魔經。
　　卧起平坐，先收兩手，乃度以掩項，仰面與爭三四過，乃屈動身體，伸手四極，反張側掣，宣搖百關三過。出《太上洞精景經》。
　　恒以手按兩眉後小穴中三九過，又以手心及指摩目下顴上，又以手旋耳行三十過，又以手從眉中逆乘額上，行入髮際三九過。內存赤子日月雙明，上元歡喜，口傍咽液。使理開血散，皺麭不生，久為之，徹見百靈。右出裴君說《寶神經》。
　　上清握中訣卷下竟