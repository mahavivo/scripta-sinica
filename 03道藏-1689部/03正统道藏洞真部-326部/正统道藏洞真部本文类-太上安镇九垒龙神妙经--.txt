太上安鎮九壘龍神妙經
　　經名：太上安鎮九壘龍神妙經。撰人及時代不詳。一卷。底本出處：《正統道藏》洞真部本文類。
　　太上安鎮九壘龍神妙經
　　太上元始天尊昔在洞陽天中，召集十方聖眾，俱來集會，講說妙法。時有真人端簡上告天尊曰：為見閻浮眾生，修造宅舍之後，頻遭厄難，作何方便，以救凡愚。
　　天尊曰：善哉。汝當諦聽。於是天尊乃作空洞之音。
　　元始結炁，混洞之中。下成形兮，盤礡冥空。地網直根，內有靈真。號曰土皇君，受位於帝宸。宮府三十六，綱維統萬神。金石相纏固，機會總崑崙。虛涵溟渤津，風澤常彌綸。妙理宗靈寶，厚德堅無傾。劫化周大數，蛟龍俱負乘。正道順自然，妖奸何以興。二儀通至用，玄會保黃寧。
　　天尊告真人曰：若有善男子善女人，起造宅舍，驚動龍神，屋宇鳴喚，地華土裂，南堂北屋，東廊西戶，井竈確磨，庫藏船車，寓止六畜，欄圈莊舍寺觀，但是屋宇房廊窟穴，觸犯天煞、地煞、年煞、月煞、日煞、時煞、四方諸煞，五方地祇，青龍白虎，朱雀玄武，將軍太歲，黃旛豹尾，十二時神，六甲禁忌，土公土母，土府伏龍，一切惡煞。宜轉此經，禳謝所犯神煞，悉皆隱藏，遠還四方，各鎮方隅，不敢為害。念誦此經，是諸惡鬼皆自消滅，疾病驅除，身強體輕。念誦此經，功德無量。若有善男善女，匡保蠶桑，念誦此經，福德報應。或起造屋宇，掘鑿動土，轉誦此經三遍，至百遍，令土府相生，陰陽和合，向坐宜良，龍神匡贊，百福咸臻，眷屬和平，悉無障礙，所求皆得，所願皆成。
　　於是真人聖眾，聞說此經，皆大歡喜，作禮而退，敬奉傳行。
　　太上安鎮九壘龍神妙經竟