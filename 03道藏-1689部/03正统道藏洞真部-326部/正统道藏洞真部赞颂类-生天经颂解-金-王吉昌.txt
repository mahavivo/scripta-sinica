生天經頌解 
　　經名：生天經頌解。金元問道士超然子（王吉昌）撰。一卷。底本出處：《正統道藏》洞真部贊頌類。
　　生天經頌解 
　　超然子頌
　　元始天尊
　　至高至大虛無祖，接引羣生萬法根。
　　三十二天都教主，如如不動號為尊。
　　說此生天
　　生天生地亦生人，四象三才育五行。
　　無相無名天地始，有情有相物情宗。
　　得道真經。
　　深根固蔕始中心，復命歸根立本真。
　　鍊就九陽金鼎出，慧光朗照遍乾坤。
　　爾時，元始天尊
　　泓濛混合未分源，似有如無恍惚間。
　　至寂至虛含萬象，漸生五太立人天。
　　在大羅天上玉京山中，
　　大羅天上玉京山，曠朗無塵絕往還。
　　覺悟剎那生靜境，迷情如隔萬重關。
　　告諸仙曰：吾今為汝略啟身心，
　　虛無妙相身心啟，暫假凡軀主妙規。
　　金口泄開天地奧，靈光射出混元機。
　　明開道要。
　　道要玄微非有無，無中生就有形軀。
　　有中鍊出無形體，自在逍遙物外居。
　　十方得道神仙皆從此經修行而通微奧，
　　萬八千篇立妙玄，生天得道始修仙。
　　愛河須仗舟船渡，到岸遺舟合自然。
　　善男子、善女人，
　　天尊普化遍十方，男女無殊一體觀。
　　大抵澄心崇至道，智愚凡聖總成仙。
　　依憑齋戒，是作津梁。
　　洗心防息真齋戒，除情去慾是津梁。
　　境滅心忘無垢染，靈明何處不圓方。
　　一切有為，顯諸真露，
　　色心未動本無為，朴散形生自有為。
　　籍假養真真露顯，莫因假物喪靈儀。
　　體此法相，乃可授持。
　　方求魚兔覓蹄筌，得兔忘蹄魚亦然。
　　乃可授持雖有相，有為無作越中邊。
　　能屏眾緣，永除染著，
　　外行周圓託眾緣，莫將名利喪根源。
　　洪鍾在叩聲雖嚮，應物無心兩事全。
　　外想不入，內想不出，
　　六門長閉緊牢關，莫縱三尸恣往還。
　　二物調和收寶鼎，一條銀焰出崑山。
　　乃得五臟清凍，六腑調泰，
　　四象中央一炁先，週流三界任巡還。
　　青龍火裏寒霧，白虎潭中吐赤煙。
　　三百六十骨節之間有諸滯礙，十惡之業，
　　三三六六結成形，口四身心眼耳馨。
　　始為七情耽染著，屏除十惡認元宗。
　　百八十煩惱之業，
　　七情三業喪靈源，半是凡身半是仙。
　　鍊就極陽無相禮，自然煩惱不相干。
　　眾苦罪源，悉皆除蕩。
　　三彭恣縱業根源，五慾身耽惹禍愆。
　　罪業屏除無苦惱，自然超脫死生關。
　　即引太和真炁，注想身田，
　　意定心寧莫強求，綿綿來往自通流。
　　華池澆灌三田潤，要長靈芝飼白牛。
　　五臟六腑，心目內觀，
　　五氣朝元五氣清，六陰消盡六陽生。
　　慧眸踢起分明覷，內外無塵體自真。
　　真炁所有，清靜光明，虛白晃曜。
　　虛白靈光晃太空，輝輝煥煥古今存。
　　莫將明月清風諭，風月何曾得久停。
　　杳杳冥冥，內外無事，
　　內無所感外無求，真樂真歡喜自由。
　　昏昏默默如醉夢，了無一物掛心頭。
　　昏昏默默，正達無為，
　　混混茫茫有若無，昏昏昏裏性恬虛。
　　法界往來無所住，無為無作了元初。
　　古今長存，總持靜念，
　　浩劫綿綿非有有，不增不减不空空。
　　長江萬頃無波溢，湛湛澄澄息浪風。
　　從玆解悟，道力資扶，
　　迷雲消散靜乾坤，朗照虛無若鑒容。
　　玉兔奔馳投絳闕，金鳥飛入廣寒宮。
　　法藥相助，仍節飲食。
　　天地相和萬物沖，衣食調攝自然通。
　　抽添水火無虧溢，煉就神丹射九官。
　　驅遣鬼尸，安靜六根，浄照八識，
　　陰魔遣卻六神寧，寶鼎祥光晃太空。
　　八景返為八色水，結成雲篆出崑崙。
　　空其五蘊，正妙三元，
　　五慾蠲除五蘊空，五般霞彩鬥争新。
　　三宮昇降無窮盡，穩跨金龍赴玉京。
　　得道成真，自然昇度。
　　金丹煉就保長生，玉性玲瓏萬法空。
　　得道有如非得道，自然昇度九霄中。
　　爾時諸天仙眾，上白天尊言：
　　諸天仙眾各歸依，仰謝天尊潔眾迷。
　　雲散風停天瑩靜，一輪明月照希夷。
　　自從無始以來，至於今日，
　　未分五太混元初，恍惚其中若有無。
　　浩劫長存無損益，有餘那得證無餘。
　　未聞如是大乘經典，
　　視之不見聽無聲，非色非空絕我人。
　　只為眾生著有相，教風權且立三乘。
　　我等緣玆幸會，廣及一切，道果圓滿。
　　未曉前生作甚緣，今生同遇上真傳。
　　亘初業障皆消散，行滿功周赴九天。
　　而作頌曰：杳杳冥冥清靜道，
　　無中生有陰陽道，五行內外俱顛倒。
　　忘心忘法亦忘形，杳杳冥冥清靜道。
　　昏昏默默太虛縱。
　　無拘無染越和沖，聲色非干萬法空。
　　得意忘言如酩酊，昏昏默默太虛縱。
　　體性湛無所住，
　　絕情絕意忘憂慮，慧光不染纖塵汙。
　　茫茫浩劫獨縱橫，體性湛然無所住。
　　色心都寂一真宗。
　　正眼拂開塵世景，靈臺不掛半毫分。
　　真清真靜玄中妙，色心都寂一真宗。
　　生天經頌解竟