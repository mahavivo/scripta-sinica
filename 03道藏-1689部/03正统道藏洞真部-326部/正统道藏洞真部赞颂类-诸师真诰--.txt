諸師真誥
　　經名：諸師真語。一卷。底本出處：《正統道藏》洞真部贊頌類。
　　諸師真誥
　　元始至尊號
　　志心歸命禮，三界之上，梵炁彌羅。上極無上，天中之天。鬱羅蕭臺，玉山上京。渺渺金闕，森羅淨泓。玄元一炁，混沌之先。寶珠之中，玄之又玄。開明三景，化生諸天。億萬天真，無鞅數眾。旋斗歷箕，回度五常。巍巍大範，萬道之宗。大羅玉清、虛無自然、至真妙道元始天尊。
　　上清號
　　志心歸命禮，居上清境，號靈寶君。祖劫化生，九萬九千餘梵炁；赤書煥發，六百六十八真文。因混沌赤文而開九霄，紀元洞玉曆而分五劫。天經地緯，巍乎造化之宗；樞陰機陽，卓爾雷霆之祖。大悲大願、大聖大慈、玉宸道君靈寶天尊。
　　泰清號
　　志心歸命禮，隨方設教，歷劫度人。為皇者師，帝者師，王者師，假名易號；立天之道，地之道，人之道，隱聖顯凡。總千二百之官君，包萬億重之梵炁。化行今古，著道德凡五千言；主握陰陽，命雷霆用九五數。大悲大願、大聖大慈、太上老君道德天尊。
　　彌羅號
　　志心歸命禮，彌羅無上天，妙有玄真境。渺渺紫金闕，太微玉清宮。無極無上聖，無無復光明。寂寂浩無宗，玄範總十方。湛寂真常道，恢漠大神通。穹蒼真老，妙圓清靜。智慧辯才，至道至尊。三界師，混元祖。無能聖主，四生慈父。高天上聖，大慈仁者。十號圓滿，萬德周身。無量度人，拔生死苦。諸佛之師，眾聖之王。太上開天執符、御曆含真、體道金闕、雲宮九穹、歷御萬道、無為大通明殿、昊天玉皇大天尊、玄穹高上帝。
　　天皇號
　　志心歸命禮，紫微宸極，勾陳天宮。九光寶苑之中，五炁玄都之上。體元皇，而佐司玄化；總兩極，而共理三才。主持兵革之權衡，廣推大德；統御星辰之躔次，毋失常經。上象巍峨，真元恢漠。大悲大願、大聖大慈、勾陳上宮天皇上帝。
　　星主號
　　志心歸命禮，大羅天闕，紫微星宮。尊居北極之高，位正中天之上，佛號金輪熾盛，道稱玉斗玄尊。璇璣玉衡，齊七政；總天經地，緯日月。星宿約，四時行，黃道紫垣，萬象宗師，諸天統御。大悲大願、大聖大慈、萬星教主、無極元皇、中天紫微北極大帝。
　　后土號
　　志心歸命禮，九華玉闕，七寶皇房。承天稟命之期，主陰執陽之柄。道推尊而含弘光大；德數蓄於柔順利貞。效法昊天，根本育坤元之美；流形品物，生成施母道之仁。嶽瀆是依，山川咸伏。大悲大願、大聖大慈、承天效法、后土皇地祇。
　　神霄號
　　志心歸命禮，高上神霄府，凝神煥照宮。會元始祖炁以分真；應妙道虛無而開化。位乎九霄之上，統理諸天；總乎十極之中，宰制萬化。宣金符而垂光濟苦，施惠澤而覆育兆民。恩溥乾元，仁敷浩劫。大悲大願、大聖大慈、玉清真王、南極長生大帝、統天元聖天尊。
　　救苦號
　　志心歸命禮，青華長樂界，東極妙嚴宮。七寶芳騫林，九色蓮花座。萬真環拱內，百億瑞光中。上清靈寶尊，應化玄元始。浩劫垂慈濟，大千甘露門。妙道真身，紫金瑞相。隨機赴感，誓願無邊。大聖大慈、大悲大願、十方化號、普度眾生、億億劫中、度人無量、尋聲赴感、太一救苦天尊、青玄上帝。
　　可韓號
　　志心歸命禮，高上丹霄，隸元上府。朱官絳闕，毓神光於浩劫之家；寶木騫林，現瑞相於太清之境。運大化慈悲之造，降真精橐籥之機。削死上生，廣天地一元之德；陶魂鑄魄，回幽靈萬類之生。煥發陽明，普疏陰境。大悲大願、大聖大慈、九天青城、可韓丈人、朱陵度命天尊。
　　普化號
　　志心歸命禮，九天應元府，無上玉清王。化形而滿十方，談道而趺九鳳。三十六天之上，閱寶笈，考瓊書；千五百劫之先，位正真，權大化。手舉金光如意，宣說玉樞寶經。不順化作微塵，發號疾如風火。以清淨心，而弘大願；以智慧力，而伏諸魔。總司五雷，運心三界。羣生父，萬靈師，大聖大慈、至皇至道、九天應元雷聲普化天尊。
　　雷祖號
　　志心歸命禮，高上玉霄府，雷霆洞淵宮。三境分真，九天演化，光會大羅之表，神通浩渺之天。拯水旱於下方，祛蟲蝗於歷劫。發弘誓願，利濟眾生。大聖大慈、大悲大願、九天雷祖大帝、除災濟物天尊。
　　太一號
　　志心歸命禮，高上琅霄府，紫微碧玉宮。光煥鬱蕭，真凝太極。發妙炁於金闕，烜大化於混茫。回淳風於澆漓之餘，保制劫運；恢利澤於寰宇之表，陶育黔黎。大聖大慈、大悲大願、上清紫微碧玉宮、太一大天帝、保制劫運天尊。
　　洞淵號
　　志心歸命禮，高上太霄境，六天洞淵官。瑞相端嚴，現光明於碧落之境；真身廣博，敷妙澤於種民之天。遏五府之魔靈，蕩萬方之瘴癘。躋民生於仁壽，撫治化於希夷。大悲大願、大聖大慈、六天洞淵大帝、伏魔上上太一天尊。
　　六波號
　　志心歸命禮，紫霄上境，六波天宮。妙相光明，現慈顏於天一；宸居寥廓，施福惠於人寰。捍浩渺之洪災，濟炎威之回祿。陶鎔萬彙，綜理一元。大聖大慈、大悲大願、六波天主帝君普施法潤天尊。
　　採訪號
　　志心歸命禮，紫玄景曜府，九天保運宮。至道分光，總十方之梵炁；真常顯妙，回浩劫之澆風。釆錄諸天，紀善功而消惡籍；恩融萬化，標祿字而上生名。大聖大慈、大悲大願、九天採訪朱陵上帝、應元保運妙化天尊。
　　斗母號
　　志心歸命禮，西天竺國，大智光中，真空妙相法王師，無上玄元天母主。金光爍處，日月潛輝。寶杵旋時，鬼神失色。顯靈蹤於塵世，衛聖駕於閻浮。眾生有難，若稱名；大士尋聲，來救苦。大悲大願、大聖大慈、聖德巨光天后、摩利支天大聖。
　　三官誥
　　唯三聖人，乃一太極。晉受浩劫家之命，鼎膺無量品之褒。紫微清虛，洞陰總領，功過賜福，赦罪解厄，溥濟存亡，道冠諸天，恩覃三界。大悲大願、大聖大慈、三元三品三官大帝、三宮九府應感天尊。
　　火官誥
　　四元四品，考較火官。運扶乾健，德合離明。居太陽丹天之中，統左府注生之籍。盛德在火，炎帝持衡。功叅佐於三元，氣運行於四月。駕赤龍而行南陸，照明熒惑之宮；燭朱陵而顯丹臺，煥赫文昌之府。輝輝朗耀，炳炳照臨。大悲大願、大聖大慈、赤皇上品三炁火官炎帝真君、洞陽大帝南丹紀壽天尊。
　　玄天誥
　　混元六天，傳法教主，修真得道，濟度羣迷，普為眾生，消除災障。八十二化三界祖師、大慈大悲、救苦救難、三元都部署、九天遊弈使、左天罡北極右垣大將軍、鎮天助順、真武靈應、福德衍慶、仁慈正烈、協運真君、治世福神玉虛師相玄天上帝、金闕化身蕩魔終劫濟苦天尊。
　　祖天師誥
　　本來南土，上泝蜀都，先獲黃帝九鼎之丹書，後事老君兩度於玉局。千軸得修行之要，一時成吐納之功。法籙全成，受盟威品而結璘訣；正邪兩辯，奪福庭治而化鹹泉。德就大丹，道齊七政。大悲大願、大聖大慈、三天扶教輔玄體道大法天師、雷霆都省泰玄上相都天大法主、正一沖玄神化靜應顯佑真君、六合無窮高明大帝、降魔護道天尊。
　　路祖師誥
　　誕生漢室，錫號晉朝。惟布炁以降邪，曾吞虎而救世。管玉霄洞真之法，傳玄室內教之經。掌雷府刑，行都督府便宜之事；授天師職，昇紫微天右相之斑。判保陽宮，主混元教。大悲大願、大聖大慈、真元清皇上帝太虛普惠真君、九天寶冊司命天尊。
　　魏祖誥
　　元皇演化，妙有真身。光明滿月現慈容，清靜玄風開正教。道尊聖祖，德重醫王。主三界之雷霆，校羣生之祿籍。祖師大慈仁者、宸照法王南嶽總仙上真、九天司命金闕上保高元清真紫虛元君。
　　仙公誥
　　天台得道，閤皂成真。昔受東華，復傳西蜀。詔命玉京金闕，位登太極仙班。慈憐拯拔於沈淪，恩念普資於苦爽。葛天氏遺風，顯著勾漏；今丹砂具存，括蒼任遊。羅浮乃止翛間，玉笥修理金書。大悲大願、大聖大慈、太上玉京東昊太極左宮仙公、雷霆玄省天機內相玉虛紫靈普化玄靜常道沖應孚佑真君、蚕恩廣救慈悲大帝、度人無量天尊。
　　真君誥
　　混元始祖，一炁分真。多劫之前，積修至道。勤苦備悉，經緯逾深。萬法千門，罔不斯歷。救災拔難，除害蕩妖。功濟生靈，名高王籍。眾真推仰，宜有甄陛。大悲大願、大孝大仁、九州都仙太史高明大使雷霆泰省天樞伏魔上相、至道玄應神功妙濟掌九天司職太一定命注生真君、三天按察都檢校普奏諫議大夫、天醫大帝、度人祖師、淨明普化天尊。
　　華蓋誥
　　玉清高聖，虛皇至真。混元仙主，應化分靈。含真體道，功行圓成。驅雷役電，福國康民。輔佐忠孝，滅罪延齡。華蓋祖師，人天教主。僉書雷霆三省上相金闕大仙、孚佑顯靈超應護國真君、九天掌祿上卿高玄上帝妙道教主、三五飛步正佑妙靈沖應太虛真君、南極注生仙卿玄明上帝、克誠教主九一上清顯佑感靈誠應妙遠真君、北極考校仙卿大明上帝、三境化身天尊。
　　梓潼誥
　　不驕帝境，玉真慶宮。現九十八化之行藏，顯億千萬種之神異。飛鸞開化於在在，如意救劫以生生。至孝至仁，功存乎儒道釋教；不驕不樂，職盡乎天地水官。功德難量，威靈莫測。大悲大願、大聖大慈、九天輔元開化主宰司祿職貢舉真君、七曲靈應保德弘仁大帝、談經演教消劫行化更生永命天尊。
　　三茅真君誥
　　天人道德，仙聖真師。孝悌通於神明，恩澤被於家國。隱恆山而悟道，棲句曲以昇天。主岱宗恆霍之山，職赤城華陽之洞。劫運陰陽而統斡，雷霆水澤以兼司。接二弟之英資，授登真之祕訣。咸領神仙之籍，共膺玉冊之榮。德博幽明，仁霑普率，隨機赴感，誓願弘探。太元妙道沖虛聖佑真應真君、地仙上真定錄右禁沖靜德佑妙應真君、地仙至真三官保命沖惠仁佑神應真君、九天司命三茅應化天尊。
　　麻姑元君誥
　　圓通湛寂，定應慈仁。崑崙山示現妙身，青城洞光顯聖迹。過吳度蔡，善應誠而感通；擲米成丹，常遊戲而變化。總領羣仙之上，包羅萬彙之中。鍊體九和，超功十極。大悲大願、大聖大慈、麻姑真寂沖應仁佑妙濟元君。
　　洪崖仙伯誥
　　一炁分真，五行毓質。作上古，神農之師表；受二儀，靈寶之真機。常示現於晉唐，每垂光於今昔。跨雪精於西嶺，劃長嘯於開元。音動宸旒，清絕湛露之殿；法傳羽褐，綿洪道日之輝。澤被寰區，恩周普率。大悲大願、大孝大仁、洪崖先生青城仙伯、淨明經師應化真君。
　　全真五祖誥
　　大道開先，玄元闡化。教垂今古，示號東華。接漢室之將軍，隱終南而仙契。過化每超於劫運，示現常在於人寰。啟唐朝之英賢，悟神仙之祕訣。飛劍貨藥，警化無方。金廷丞相之高標，寶印力辭之勇决。霞裾上陟，南北統宗。天復挺於人豪，道遍通於四海。發金蓮之七朵，演仙派於十方。長生理被於于今，玄妙天垂於率土。恢弘至道，廣度愚迷。全真祖師東華紫府輔玄立極大道帝君、正陽開悟傳道垂極帝君、純陽演正警化孚佑帝君、海蟾明悟弘道純佑帝君、重陽全真開化輔極帝君、五祖闡道天尊。
　　祖元君誥
　　元始化炁，清微正宗。廣大高明，悟心全於道體；剛健純粹，生性稟於神靈。致雷霆於無為之中，包天地於有象之外。上極無上，會四派之真源；玄之又玄，參三乘之妙義。闡揚大教，利濟羣生。洞照宮中清微師祖、元上侍宸金闕昭凝妙道保仙通化一輝元君。
　　北七真誥
　　道先一氣，世顯七真，悟五行不到之言，得九轉返還之訣。甘泉潤物，變朽回春。金國仙姿，得四言而契道；衛州變化，坐十載以成真。壁間墨迹之非凡，雪竹月松之姿異。二井有多生之記，一時著顯化之功。磻磎六年、龍門七載。道功備，而名聞時主；丹符錫，而掌握神仙。石上談玄，空中飛蓋。元主屢宣而問道，甘霖剋日以濟民。蚤窮易道之言，晚造神仙之訣。卦圖斯演，至道大成，清靜散人，探玄得道，蓬萊仙路，億劫獨持，慈悲濟苦，全真祖師。丹陽抱一無為普化真君、長真凝神玄靜蘊德真君、長生輔化宗玄明德真君、長春全德神化明應主教真君、玉陽體玄廣慈普度真君、太古廣寧通玄妙極真君、清靜淵貞玄虛順化元君，七真演化天尊。
　　南五祖誥
　　明真證道，行化南天。九皇降迹於天台，一脉浚通於劉祖。釆瓊花之仙異，著悟真之丹書。道付杏林，不日還元之篇集；法通雞足，于焉丹髓之書成。真人挺出惠州，性地悟超神俊，刀圭入口，神化無邊。施雷雨於掌中，甦民生於世外。德彰南海，獲瓊玉之英標；道徧遐荒，飫法言之靈妙。龍虎浮羅之迹，武夷玉隆之區。過化多方，真文備著，為神仙之首冠，集前代之範模。誓願弘深，慈悲仁聖祖師。悟真紫陽真人、杏林翠玄真人、道光紫賢真人、泥丸翠虛真人、瓊琯紫清真人。
　　虛靖天師誥
　　白雪丹消，黃芽舊積。文章星斗，老君授三五飛步之玄；玉局籙符，漢祖傳正一斬邪之旨。于以登名於紫府，于以掌握於雷霆，伐疵癘於青城，滅妖氛於下界。巍巍蕩蕩，妙妙玄玄，去太極，登紫微，聚三華，朝五炁。隨機格物，閑邪存神。祖師三十代天師虛靖沖弘悟道真君，玄風演化天尊
　　侍宸誥
　　高上神霄，玉清雷府。光分一炁，鍾秀君峰；道運五行，侍宸徽廟。掌中雷雨，救旱消災，指顧陰晴，安邦護國，功齊億劫，教法祖師，德濟羣迷，眾生慈父。沖虛通妙靈慧真君。
　　雷真人誥
　　高上神霄府，玄都執法尊，演教大真人，玉帝侍御史，九天都糾察。闡教慈父，濟世真師，提點三界，統攝萬靈，瓊都上相，混元妙道普濟真君、雷聲演教天尊。
　　辛天君誥
　　高上碧霄上清華王，東極注生青華大帝，南昌火府通明猛吏陽晶鍊度執法真人，分權定衡真王玄都玉府太極先天沖玄上吏，太乙木郎先天都元帥，九天考較使司元儲福定命真君，鐵筆注律大神光寂通天演法大元帥，掌風雲雷雨、電霜雪雹、銀牙耀目、提點三界，三十六天雷霆大都督青帝天君，元始一炁節制萬靈太乙五雷判府天尊。
　　鄧天君誥
　　高上神霄玉清真王，南極長生朱陵大帝，太陽九龍皇君，南昌上宮受鍊真人，至真霹靂大仙，玄都九疑九夷蓬萊滄水使者，上清三境都元帥、九天採訪使應元保運妙化真君，欻火律令大神、光妙橫天演真大元帥、掌行風催雨誅邪破廟祛諸潭洞、總統三元八十一天雷霆都總管炎帝天君、元始祖劫一炁分真太一雷聲普化天尊。
　　張天君誥
　　高上神霄玉清真王，南極保生洞陰大帝，暘谷神君清都律令蓬萊都水使九天採察大元帥，統攝三十三天雷霆都總管，掌雷雲電雨部，玉府持奏禦魔天君，校籍三界洞淵真宰，誅滅五逆賞善罰惡使者，飛捷報應真君，元始一炁宰御萬靈太乙五雷廣應天尊。
　　趙元帥誥
　　靈通丕演，聖德昭彰，凝形於大梵之初，顯化乎無窮之世，持鞭提索，馭虎降魔，飛行三界鬼神驚，呼吸一聲天地振。威光景朗，無願而弗從；玄鑑靈明，有求而皆應。救生靈疾苦，保家國安寧，贊揚道法以無窮，亶鎮玄風於永劫，大悲大願、大聖大慈、扶天廣聖如意沖和大神君。
　　諸師真語竟