太上元始天尊證果真經
　　經名：太上元始天尊證果真經。撰人不詳，約出於唐宋間。假託元始天尊為諸仙上聖演說，勸人誦經消灾長生。一卷。底本出處：《正統道藏》洞真部本文類。
　　太上元始天尊證果真經
　　爾時元始天尊，在玉清宮內，與諸仙上聖演說真經。若能傳受，身有光明，左有天丁，右有七星，三界侍從，受吾真經，能持誦者，萬鬼銷寧，誦吾真經，自然長生，五帝侍衛，萬劫皆明，隨劫輪轉，逍遙上清，光奇仙子，受者長生，玄真妙録，禁斷惡神，千千截首，萬萬剪形，天符劫令，斷絕鬼神，頭破七分，除滅根源，修行有志，對御留恩，真經微妙，難遇難聞。
　　上帝高尊，五靈大神。三界收戮，十惡絕根。洞明師子，護持龍門。三界玉真，真中有神。天人護衛，絕魔邪群。傳受萬民，世世長存。
　　道言：證果真經者，讀誦萬徧，生者長生，家門有慶，死者幽魂出苦，身離惡趣，世間善信男女，宜各敬而行焉。
　　太上元始天尊證果真經竟