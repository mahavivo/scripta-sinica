太上洞真五星秘授經
　　經名：太上洞真五星秘授經。撰人不詳，約出於唐宋間。南宋《秘目》及《通志藝文略》著録「靈寶五星秘授經一卷」，當即此書。經文假託元始天尊為天地水仙說三元九曜星君名號，勸人敬禮念咒，祈福消灾。一卷。底本出處：《正統道藏》洞真部本文類。
　　太上洞真五星秘授經
　　爾時元始天尊，於大羅天上白玉京中、黃金闕內承華殿上，與天仙地仙水仙等說三元兩曜五星，及羅睺計都二十八宿等真君之號，而言曰：吾觀見四海之內，九地之人，上至帝王侯伯，下及飛走萬類，山河分野臨照之處，禍福應見，不能詳辯，況大地人民多造罪惡，希成善因，致九州靈官三元上奏罪業探重，減禄促壽，速歸下泉，變種種形狀，永居畜類，今我演此真經，令九地之人，依法遵敬，獲種種福，俱得延齡。而宣言曰：
　　東方木德真君，主發生萬物，變慘為舒，如世人運炁逢遇，多有福慶，宜弘善以迎之。其真君，戴星冠，躡朱履，衣青霞壽鶴之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　木星真君，動必懷仁。憫見志願，壽我千春。
　　西方金德真君，主揫斂萬物。告成功肅，如世人運炁逢遇，多有灾怪刑獄之咎，宜弘善以迎之。其真君，戴星冠，躡朱履，衣皓鶴白霞之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　金星真君，禍無常準。蠢動成形，俱希含忍。
　　南方火德真君，主長養萬物，燭幽洞微，如世人運炁逢遇，多有灾厄疾病之尤，宜弘善以迎之。其真君，戴星冠，躡朱履，衣朱霞壽鶴之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　火星真君，主張諸惡。去邪護真，慎勿交錯。
　　北方水德真君，通利萬物，含真娠靈，如世人運炁逢遇，多有灾滯劾掠之苦，宜弘善以迎之。其真君，戴星冠，躡朱履，衣玄霞壽鶴之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　水星真君，含育萬類。禍福不差，其功罔匱。
　　中央土德真君，主四時廣育萬類，成功不愆，如世人運炁逢遇，多有憂塞刑律之厄，宜弘善以迎之。其真君，戴星冠，躡朱履，衣黃霞壽鶴之衣，手執玉簡，懸七星金劍，垂白玉環珮。宜圖形供養，以異香珍果，浄水名香，燈燭清醴，虔心瞻敬，至心而呪曰：
　　土星真君，陰弘至德。福我蒼生，長躋壽域。
　　太陽真君，主照臨六合，舒和萬彙，如世人運炁逢遇，多有喜慶，宜弘善以迎之。其真君，戴星冠，躡朱履，衣絳紗之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　太陽真君，杲杲高邁。萬類仰之，群動是賴。
　　太陰真君，主肅靜八荒，明明輝盛，如世人運炁逢遇，多有慘慘之憂，宜弘善以迎之。其真君，戴星冠，躡朱履，衣素紗之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　太陰真君，常弘正道。陰德不愆，福我億兆。
　　羅睺真君，主九天之下一切諸惡，如世人運炁逢遇，多有灾厄深重，宜弘善以迎之。其真君，戴星冠，躡朱履，衣純玄之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　羅睺真君，冥冥可畏。好道含弘，可期千歲。
　　計都真君，主九地之上一切罪惡，如世人運炁逢遇，多有厄難困苦之灾，宜弘善以迎之。其真君，戴星冠，躡朱履，衣純玄之衣，手執玉簡，懸七星金劍，垂白玉環珮。宜圖形供養，以異花珍果，浄水名香，燈燭清醴，虔心瞻敬，至心而呪曰：
　　計都真君，默默察察。九天之下，護命惡殺。
　　二十八宿真君，主世人榮樂壽苦之數。其真君，俱戴星冠，躡朱履，衣絳紗之衣，手執青玉簡，佩七星寶劍，垂金鐺珠珮。各宜圖形供養，以異花珍果，浄水名香，燈燭清醴，虔心瞻敬，至心而呪曰：
　　群星飛光，環拱辰極。普天兆民，常蒙至德。
　　天尊言：九地世人，若遇灾星臨照之處，但依受此法，无不獲諸福慶，若三元設醮，建立壇場，誦諸神呪，廣積吉善，為民祈福，三官上奏。即命真籙延算，俱得長生。天尊勑諸大仙，及九府靈官三元上奏三官，隨其善惡，速須上奏，我令一切成形，永不墜諸惡類，獲種種福。是時應諸大仙稽首上奏，願承慈旨，永當奉行。
　　太上洞真五星秘授經