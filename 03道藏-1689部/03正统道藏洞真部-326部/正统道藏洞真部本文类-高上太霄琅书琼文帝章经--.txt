高上太霄琅書瓊文帝章經
　　經名：高上太霄琅書瓊文帝章經。撰人不詳，約出於東晉。係早期上清派重要經典。一卷。底本出處：《正統道藏》洞真部本文類。
　　目錄
　　九天元始號
　　鬱單无量天王太霄琅書瓊文第一
　　上上禪善无量壽天王太霄琅書瓊文第二
　　梵監天王太霄琅書瓊文第三
　　寂然天王太霄琅書瓊文第四
　　不驕樂天王太霄琅書瓊文第五
　　化應聲天王太霄琅書瓊文第六
　　梵寶天王太霄琅書瓊文第七
　　梵摩迦夷天王太霄琅書瓊文第八
　　波梨答惒天王太霄琅書瓊文第九
　　雲務子者，蓋元皇玉虛之胤，太帝之中子也。抱瓊胎於玉房，結雲精於金門，含日月於紫胞，變洪露以凝神，鍊胎息以推運，任歷劫以轉輪，化生於元氏，告陽道以成真。於是上皇元年三月一日，天暉啟晨，誕於九玄之上寶耀无量之天，覩太陽於雲崖，耀金容於瓊軒，順皇基於帝圖，法玉秀於自然，濯以九靈之暉，灌以甘香玉泉，飲以靈妃皇芝，哺以九鍊飛霜，神龍翼其側，瓊鳳廕其顛，紫煙生于上，流光鬱于鄰，二象抗其綱，三晨協其真，神州歌其妙，七轉變其神，靈風迅其軀，迴香盪其塵，蕭蕭太虛之上，靡靡洞波之濱。年冠二九，思微念玄，適性理運，任時推遷，不慕皇道，逍遙中原，遊娛太霄，徘徊紫天，流眄歷劫，得趣忘旋，運非我制，挺標上仙。遂名書帝簡，位登太真，三元下教，贈爵皇篇，於時受命，朝禮玉天，上登九玄之臺大有之宮，紫鳳玉京七寶珠房，於明霞之館，清齋玉軒，靈瑞告感，項負圓光，夜照神燭，自明瓊堂。於是虛皇道君，於空洞之上，玄虛之中，以《太霄琅書瓊文帝章》，降授於君。是時天光冥逮，三晨迴精，五宿改度，七元運靈，九色晃曜，煥絡玉清，飛煙蓊鬱，流漫八冥，玉陛登階，萬帝臨庭，飛仙羽蓋，輔翼太真，仙童玉女各三千人，執巾散香，流芳掃塵。於是命駕，檄召五靈，飛霄迴輪，乘空絡煙，神鳳挺轡，靈妃導仙，明皇啟路，三道合明，流電揚精，逸駕九玄，遊眄瓊闕，宴景三元，盤徊玉霄，適肆紫晨。於是披琅書於無崖，誦帝章於碧雲，理宿根於玉訣，檄威靈於瓊文，唱妙曲於空洞，精靜念於玉軒，理二儀於玄圖，掌帝錄於萬仙，總地司於五嶽，領上真於三關，上統無崖，下攝洞源，自天以下，莫不咸隸於太真，神非可測，化不可名，近難可論，遠不可尋，清難可滓，混難可澄，微乎妙哉，斯至德之帝靈，巍巍乎高尊也。
　　太霄琅書，乃九天王飛霄之曲，瓊文帝章，乃九天之上文。並以元始之初，生於自然空洞之中，虛皇玉帝受之於九玄。於是天王仍記名焉，鑄金為簡，刻玉結篇，金鏤玉字，以明寶文。祕於九天之上，大有之宮，西華玉女、金晨玉童各三千人，侍衛典香。如是九帝上聖，一月悉三登玉階，朝宴神真，運周萬劫，傳於太真王。其道高妙，眾經之宗，神挺奇秀，精冠九天，玉慧虛朗，洞趣入玄，自非上真之士，不得叅聞，皆受已成真人，不傳於中仙也。
　　太霄琅書，乃九天王飛霄之曲，瓊文帝章，乃高靈玄映之道，九天之精，洞監於萬氣，總統於眾經。凡修《大洞三十九章》，徊風混合帝一之道，《雌一玉檢五老寶經》、解釋宿根，拔度七玄，而無此文，財九天王不納其音，九氣錯綜，神真不歡，天魔侵景，萬試來干，思不徹微，天不啟關。凡修眾經，以瓊文為先，誦詠寂室，靜慶霞庭，通暢九霄，整絡上玄，令玉宮駭聽，萬真臨軒，群魔伏袂，萬試敢前，隨意所修，乃得道真，萬徧道備，騰身太清。要訣不煩，正在此經，精心苦行，剋得上仙也。
　　雲務子不修他道，受虛皇帝君《太霄琅書瓊文帝章》，於九霄之上，歌詠妙篇，遊娛適肆，感暢神真，致三元下教，位登太真王。以傳太華真人、三天長生君、太和真人、東華老子、南極總司禁君、西臺中侯、北帝中真、九靈玉子、太靈真妃，赤精玉童、玄谷先生、南嶽赤松、中山王喬、紫陽真人、西城王君、中皇先生、趙伯玄、山仲宗等。一十八人，并修此道，面發金容，項負圓光，乘空登霄，遊宴紫庭，變化萬方，適意翱翔，嘯命立到，徵召萬靈，攝制群魔，决斷死生，駕霄乘煙，出入帝庭，皆由瓊文，以致上真。王君令封一通於西城山中，有金名帝簡，緑字紫清，合真之人，當得此文。得者寶祕，勿妄輕傳，洩露靈篇九祖被拷，永責鬼官，長閉地獄，萬劫不原。
　　九天元始號
　　第一天名鬱單无量天，天上又別置三天之號。九天丈人治於无量天，
　　去第二天二十四萬里。其天上人經九百萬歲，如世間五百歲。天有四玉帝君，常以月一日、三日、九日，遣玉晨使者履行天下。有修學上道，佩太霄琅書，檢慎法戒，名書帝籙，得同无量天人之位。有犯科違律，為四司所糾，考屬左右三官。至此日當清齋，平旦入室，誦无量天太霄琅書瓊文一徧，則玉晨使者奏子於天王，記名於青宮，九年得乘太霄瓊輪，上昇无量之天也。
　　第二天名上上禪善无量壽天，天上又別置三天之號，悉隸於无量壽天。九天真王治於无量壽天，去第三天四千六百萬里。其天人經三千六百萬歲，如世間人歷一千歲。天中有四天帝王，常以月七日、十日、十一日，遣領直侍仙履行天下。有精修上道，佩太霄琅書，齋戒誦經，不犯於科，名書帝簡，紫字上清者，得同无量壽天人之位。有犯科違禁，四司所糾，考屬左右三官。至此日當清齋，平旦入室，誦无量壽天太霄琅書瓊文一徧，則侍仙奏子於天王，記名於青宮，九年得乘太霄飛輪，上昇无量壽天也。
　　第三天名梵監天，一名須延天，天上又別置三天之號，隸於梵監天。元始天王治於梵監天，去第四天六百七十二萬里。其天人經一億五千二百萬歲，如世間二千歲。天中有四帝真王，常以月二日、四日、十三日，遣主仙玉郎履行天下。有精修上道，佩太霄琅書，齋戒誦經，不犯於科，名書帝籙者，得同梵監天一人之位。有犯科違禁，四司所糾，考屬左右三官。至此日清齋，平旦入室，誦梵監天太霄琅書瓊文一徧，則主仙玉郎奏子於天王，記名於青宮，九年得乘太霄飛輪，上昇梵監天也。
　　第四天名兜術天，一名寂然天，天上又別置三天之號，皆隸於兜術天。元始天王所治兜術天，去第五天千二百四十萬里。其天人經六億八百萬歲，如世間三千歲。天中有四天元王，常以月五日、十二、十六日，遣定仙玉真下履行天下。有精修上道，佩太霄琅書，齋戒誦經，不犯天禁，名書帝圖者，得同兜術天人之位。有違科犯禁，四司所糾，考屬左右三官。至此日當清齋，平旦入室，誦兜術天太霄琅書瓊文一徧，則玉真奏子於天王，記名於東華，九年得乘太霄瓊輪，上昇兜術天也。
　　第五天名不驕樂天，一名波羅尼密天，天上又別置三天之號，皆隸於不驕樂天。高上元皇所治不驕樂天，去第六天三千六百八十萬里。其天人經二十三億四千萬歲，如世間四千歲。天中有四天統真王，常以月十四日、十七日、十九日、遣中真使者履行天下。有精修上道，佩太霄琅書，齋戒誦經，不犯科禁，名書帝圖者，得同不驕樂天人之位。有犯科違禁，四司所糾，考屬左右三官。至此日當清齋入室，誦不驕樂天太霄琅書瓊文一徧，則中真使者奏子於四天王，記名於東華宮、九年得乘太霄瓊輪，上昇不驕樂天也。
　　第六天名化應聲天，一名他化自在天，天上又別置三天之號，皆隸於化應聲天。虛皇玉帝所治化應聲天，去第七天五千三百八十四萬里。天人經九十二萬億一千六百萬歲，如世間五千歲。天下有四天寶帝王，常以月十八日、二十、二十三日，遣萬石使者履行天下。有精勤好向，佩太霄琅書，齋戒誦經，不犯科禁，名書帝圖者，得同化應聲天人之位。有犯科違禁，四司所糾，考屬左右三官。至其日當清齋入室，誦化應聲天太霄琅書瓊文一徧，則萬石使者奏子於天寶帝王，記名於東華宮，九年得乘太霄瓊輪，上昇化應聲天也。
　　第七天名梵寶天。一名波羅尼耶拔致天，天上又別置三天之號，皆隸於梵寶天。萬始先生所治梵寶天，去第八天五百二十萬里。其天人經一劫，如世間六千年。天中有四天高上帝王，常以月二十一日、二十四日、二十七日，遣監天真使者履行天下。有精心苦行，勤修上道，齋戒誦經，不犯天科，名書帝簡者，得同梵寶天人之位。有犯科違禁，四司所糾，考屬左右三官。至其日當清齋入室，誦梵寶天太霄琅書瓊文一徧，則監真使者奏子於高上帝王，記名於東華宮，九年得乘太霄瓊輪，上昇梵寶天也。
　　第八天名梵摩迦夷天、一名梵眾天，天上又別置三天之號，皆隸於梵眾天。紫虛帝君所治梵摩迦夷天，去第九天六百八十萬里。其天人經二劫，如世間一萬餘歲。天中有四大明真王，常以月二十六日、二十八日、二十九日，遣羽仙使者履行天下。有精心, 苦行，修齋誦經，不犯科禁，名叅青宮，得同梵摩迦夷天人之位。有行惡犯科違戒，為四司所糾，考屬左右三官。至其日當清齋入室，誦梵摩迦夷天太霄琅書瓊文一徧，則羽仙使者奏子於大明真王，列死名於東華宮，九年得乘太霄瓊輪，上昇梵摩迦夷天也。
　　第九天名波梨答惒天。名大梵天，去下五百億二十萬里，其天別置三天之號，皆隸於大梵天也。太真王治於波梨答惒天。其天人經三劫，如世間二萬五百年。天中有四帝王，常以月一日、十五日、三十日，遣領仙使者履行天下。有修齋戒，整束法服，誦經精思，不犯天科，名書帝籙者，得同波梨答惒天人之位。有行惡犯科，為四司所糾，考屬左右三官。至其日當清齋入室，謂波梨答惒天太霄琅書瓊文一徧，則領仙使者奏子於四帝，記名於東華宮，九年得乘太霄瓊輪，上昇波梨答惒天也。
　　此九天是始氣之精，眾真帝皇所治。其天別置三天。三天者，皆是九天之別號，合三十六天也。宮室官司，悉有次第。其外有諸梵天名，皆以九天支幹，悉係屬於九天王也。九天又各有一天王，非帝王之號，皆處九天之上。修行上道，求仙度世，宜知天王諱字。知者九天列名，玄以紫氣覆廕其身，神兵衛己，令得九天祕書，位何九天之仙。得者寶密，妄宣非人，死入九幽地獄考掠，萬劫不原，慎之。
　　第一鬱單无量天王，姓混諱，衣九色无縫自然斑文之裘，頭戴耀精日圓，恰天无映玄臺紫戶之內，左右侍真玉女九萬人。
　　第二上上禪善无量壽天王，姓楔諱，衣九色自成雲文之裘，頭戴暉精月光，治天玉國珠林七寶瓊臺，左右侍真玉女七萬人。
　　第三須延天王、姓滓諱，衣, 九色三法雲文之裘，頭戴天元寶明，治天玉京靈都宮，左右侍真玉女九萬人。
　　第四寂然天王，姓浮諱，衣七色龍文通光之裘，頭戴陰精夜光，治天珠宮瓊臺之上，左右侍真玉女六萬人。
　　第五不驕樂天王，姓凝諱覆，衣九色飛霜雲文斑裘，頭戴青華歲星玄精，治天無映丹房九層玉臺，左右侍真玉女七萬人。
　　第六化應聲天王，姓輝諱，衣九色流光耀雲錦裘，頭戴白光太白玉精，治天瓊林上宮朱映之房，左右侍真玉女六萬人。
　　第七梵寶天王，姓精諱霧雲，衣九色流雲飛晨之裘，頭戴流丹絳寶熒星玄精，治天南上七映之宮，左右侍真玉女八萬人。
　　第八梵摩迦夷天王，姓玄諱霐，衣九色无縫飛雲之裘，頭戴玄晨辰星流精，治天九玄鳳城紫瓊玉臺，左右侍真玉女五萬人。
　　第九波梨答惒天王，姓王諱靈，衣九色无縫玄雲寶裘，頭戴无極流黃鎮星飛精，治天陵層玉京大有妙宮九曲之房，左右侍真玉女九萬人。
　　九天九王，萬氣之本宗，眾帝之祖先，乃九氣之精源。以天地未凝，三晨未明，結自然而生於空洞之內，溟涬之中。歷九萬劫，而分氣各治，置立九天，日月星辰於是而明，萬氣流演，結成道真。元始上皇、高上玉虛，並生始天之中，三十九帝、二十四真，遂有宮闕次序之官。上皇寶經，皆結自然之章以行。長生之道，不死之方，符章玉訣，皆起於九天之王，傳於世代之真。至三五改運，九靈應期，後聖九玄道君，推校本元，以歷九萬億九千累劫，上皇典格，多不相叅。道君以中皇元年九月一日，於玉天瓊房金闕上宮，命東華青宮尋俯仰之格，錄校古文，改定撰集靈篇，集為寶經三百卷，以付上相青童君，使傳後學玉名合真之人。凡學求仙，不知道之所出，寶訣所生，投闇而學，無有祖宗，真不為降，道亦不行。諸欲求仙，當尋九天之根，得其本元，道無不備，仙無不成也。但九天王祕諱，藏於九天之上大有之宮，不傳於下世。有玄名帝圖，金字上清，推運遇會，得知九天王名，天王即遣玉童十二人、玉女九人，侍衛兆身。依科清齋九十日，或九日，齎上金九兩，紫文九十尺，以誓九天之信，師然後而盟傳。不得輕泄至靈，考延七祖，長充鬼役，負石運山，身沒三官，萬不得仙。
　　鬱單无量天王太霄琅書瓊文第一
　　太霄空洞氣，結氣成雲營。我王挺神匠，有化若無形。無形中有真，有真無中生。眇莽玄虛上，蕭蕭元始精。法景朗妙覺，玄運來相征。列宿羅玉宇，飛霞超緑瓊。煥落三晨曜，流光鬱紫清。携衿玉景臺。解惒戲鳳城。迴霄登九嶺，以啟不窮齡。誰能同此遊，可來尋余名。余名甚易知。安在東華庭。自可超玄都，精微思帝靈。棄去雲外念，專一守黃寧。披誦太霄章，三關自當明。玄降徘徊輩，虛遣飛霞軿。九天雖玄遐，妙想安爾形。
　　上上禪善无量壽天王太霄琅書瓊文第二
　　靈運啟空洞，金真秀瓊胎。法景太寂庭，玄化自相推。歷劫淪九冥，與真契幽期。三晨告元始，運通自來綏。匡轡明霞上，流精耀玉枝。顧眄無中有，混合似嬰兒。父寧與母精，逍遙戲鳳臺。落景遊雲房，獨妙誰能知。合慶離羅門，解禊紫霄崖。若欲相尋索，精研琅書辭。迴轉瓊文章，天王自當知。洞存帝一尊，以為求仙基。絕念棄外想，常使心神夷。精感致真降，鬱然煥羽儀。拔度七祖根，咸同登雲階。玉章映高靈，瓊文難尋思。二妙以相和，各稱本不齊。子欲戲九玄，但誦太霄書。萬劫在俄頃，勿憂天應遲。
　　梵監天王太霄琅書瓊文第三
　　澄清無毫穢，結氣成紫暉。丹霄映監天，羅布迺南迴。三晨明列宿，七轉朗太微。靈風迅奇香，玉籟聲何悲。神鳳翔瓊林，群仙振羽衣。天王乘運征，握節總萬機。虛輪振空洞，遼朗九天扉。携提霄中賓，解衿入瓊幃。敷爛扶晨氣，耀羅煥玉階。陵梵映朱日，干景翼靈輝。飄飄元化內。玉輩正徘徊。公子命虎符，總攝萬神歸。拔滅七祖根，窮魂皆仙飛。琅書慶雲庭，瓊文洞虛微。精研道日鮮，億劫靈不衰。萬化隨運遷，乃知妙者希。
　　寂然天王太霄琅書瓊文第四
　　宴景太寂鄉，迴風迅瓊輪。丹霄翼緑輿，神公輔帝尊。翳翳九玄化，離離開趣門。徘徊金羅上，嘯歌慶靈雲。三唱朗玄覺，五迴道乃分。金房煥嵯峨，流精何紛紛。左顧見無英，右眄覩白元。履昌度黃籙。太一挺命根。為我記仙籍，授我度命文。清唱運天真，靜思理百關。帝一鎮靈宮，法服飛青裙。相與契何計，合會九天端。有日若無期，皇華正四圓。至感棄餘念，道從玄中傳。靈感各有運，至學故多全。
　　不驕樂天王太霄琅書瓊文第五
　　空中生紫煙，鬱勃翳華宮。流明順運迴，丹霄映緑房。翼輔虛中景，耀靈煥十方。萬帝由真運，莫若九天王。體結自然秀，含氣挺虛宮。理化正四維，號為眾帝宗。落景乘八煙，總統輪空洞。朝遊西臺館，夕憩扶桑宮。攝校玄圖籙，拔度青華童。桃康定命籍，明初保劫功。流眄無崖際，萬化隨運通。飛步誦太霄，幽尋元始蹤。積思感至寂，以致登玄窗。宿基流餘慶，七祖返南宮。五苦非所履，結友在太空。靈嶽非常宮，飛雲是我龍。結携九嶺真，偶景以成雙。何為坐囂穢，婆娑待命窮。
　　化應聲天王太霄琅書瓊文第六
　　高靈秀空洞，凝氣結朱煙。握節迴九霄，飄飄天帝真。瓊臺耀巖阿，紫鳳鬱玉麟。靈歌逸幽宮，蕭條雲上人。携契七映房，金羅煥中田。天王正有九，飛仙有億千。洞陽鬱靈標，為兆度命年。丹華朗朱日，流芳觀兆身。仰歠月中漿，九源降液津。永保不終劫，內外洞虛鮮。積思感太空，洞得無極淵。形與混合同，遊宴莫能旋。
　　梵寶天王太霄琅書瓊文第七
　　三晨朗幽夜，流霞耀金日。丹房煥嗟峨，靈香繞瓊室。公子合慶堂，履昌携帝一。三元混合宮，微言甚幽密。兆欲度命年。靜思無雜匹。寂若雖云無，真從空中逸。慶加靡不周，七玄自蒙拔。積福有重基，宿根咸消滅。瓊文有妙章，斯篇慎忘失。存念至靈諱，道降同玄一。
　　梵摩迦夷天王太霄琅書瓊文第八
　　九玄洞元氣，紫素凌玉霄。靈秀煥金門，神融茂瓊條。豁落紫虛館，慶雲隨化消。淵響叩靈機，法鼓振太幽。宴景玄晨闕，流迴薄靈飈。匡轡九天外，運駕以逍遙。徘徊紫霞峰，客治玉皇朝。萬劫不俄頃，儵欻二象交。虛庭無稽逮，去來順運寥。大化不改度，三晨洞靈標。琅書慶神室，瓊文理清謠。合秀自玄挺，反容非華翹。
　　波梨答惒天王太霄琅書瓊文第九
　　玄氣結九霄，紫虛朗太陽。飛瓊凌華芒，流精凝玉霜。天真乘運迴，薄雲茂玄梁。冥會自相感，丹霄映輕行。幽期高晨府，携契朝玉京。靈化沖漠裹，寥寥冥運彰。流芳翳朱日，迴風迅奇香。煥爛金門上，瓊臺吐玉英。蘭芝盈玄谷，仰咽六胃昌。神逸感寂宮，幽思徹洞鄉。執契太霄館。歸真瓊文章。
　　《太霄琅書瓊文帝章》，皆以九玄微辭，九天王於空洞之中，元始之先，玄歌理命，遊慶霄庭，音句虛微，玄中而生神真寶訣，故著靈篇。得行此道，位同九天，微思至諱，存神念真，靈瑞告感，自然登晨。
　　凡修此道，當以本命八節之日，浴清齋，正中入室，東向叩齒九通，仰存九天之上，九色飛雲流光下映，蓊藹室堂，微呼九天王諱，存念真神，便誦太霄琅書瓊文之章九篇一徧，以慶霄庭，神歡寂室，靈感九玄，如法九年，剋乘飛景，宴轡紫晨也。
　　若以九天遊宴下降，察行萬仙玄會之日，如上清齋，各以其時誦詠一徧，則九天記名，右別太真，九年無虧，剋得上仙。
　　帝章皆九天元精所生，九天帝王隱書寶名，符章玉訣悉表其中。有佩此文，九天同真，萬靈稽首，群仙衛迎，威制天魔，出入無方，乘雲駕虛，遊宴太空。此文微妙，萬帝之宗，有明此訣，即為仙王。有泄輕傳，死沒九泉，殃逮七祖，洞填河源，萬劫之掠，宜慎奉行。
　　右瓊文帝章二百四十音，皆九天之元精，萬真之隱名，當刻書棗心之木，受之於絕巖清泉之札，施於飛羅之巾，北向上誓九天，奉受九天之章。弟子執上金九兩，紫文九十尺，向南而伏，師讀瓊文，而授弟子也。若未得刻書印文，亦可以雌黃書青碧上，盟而授之，然後可徐徐更刻文，登山盟於九天也。
　　若刻書瓊文於棗心之上，不得懸印章向於四方，以玉函盛之於別室，正向於上，朝夕燒香禮拜九天之王也。兆欲召東嶽仙官，問吉凶之兆，通靈致真之法，當以甲乙之日，以帝章向東讀之一過，則仙官立到，與真共言。召南嶽，當以丙丁之日，如上法，則南嶽仙官立到，與真通言。召西嶽，當以庚辛之日，如上法，則西嶽仙官立到，與真，共言。召北嶽，當以壬癸之日，如上法，則北嶽仙官立到，與真通言。召中嶽，當以戊己之日，如上法，則中嶽仙官立到，與真通言。凡召五嶽之法，皆向正方叩齒三十六通，便讀帝章也。精心齋戒，神無不降，若體履囂穢，未洞玄冥，便閉眼精思，無不見神。自當究幽察冥，知吉凶之兆，九年與真同形，出空入無，遊宴玉晨。
　　兆修行道備，有真人下降，雲輿紫蓋來迎兆身。兆當以帝章之印，印兩蹠及兩手，以立成羽翮，運兆同昇也。
　　若於五嶽隱靜之處，修行誦詠，有異物假託真形，降兆之房，當以帝章之印向之，則真偽立見。若是真人仙官，兆當稽首奉迎，隨意陳請，剋得要言。若是魔精，即復本形也。
　　兆當叩齒三十六通，讀帝章一徧，魔即滅景絕形於兆前。如此之法，惟令心口相應，慎勿示人。示人泄真，其道不行。
　　兆暮臥獨處，當以帝章置於心上，即有太霄真仙來衛，兆形景應夢想，與真共言，不出九年，得面對真人。
　　凡受帝章之印，不得妄泄見人。見三人道去，施用不行。
　　凡修此道，慎勿輕履殗穢，觸忤真神，犯之九年，拷掠兆之身。
　　若有玄圖帝簡，緑字紫書，金骨玉髓，名書青宮，九天王自當遣四極真人，下授兆身瓊文帝章也。
　　若有宿緣，遭遇明師，皆玄挺運會，應得此文，克成上仙。皆當齎金繒之信，詣師清齋，奉受修行。若無信盟，天不啟靈，真不降格，萬不成仙。師傳輕泄，拷及七祖，長充鬼官，明慎玄科，慎勿妄宣。
　　凡傳《太霄琅書瓊文帝章》，當於高山空寂之間，施飛羅之巾於北面，香餅棗果之物置之，盛以別盤，以經置於飛羅之上。師北向叩齒三十六通，奉上請九靈元真玄始上官，金仙玉女，太乙靈神，監真直司，五帝眾真，今有某嶽先生某甲，紫絡結胞，宿命挺仙，齎金繒之信，求受靈文，九天真諱瓊文帝章，天科告慎，誓寶靈真，願迂神光玄映下臣，有泄之日，歸身河源，七祖謝罪，不敢又仙。畢，以經章手執，付弟子也。訖，以餅果埋於玄嶽之中，不得他用。此九天王之祕奧，太真之妙訣。修學之士，而無此天科，徒勞於空山，無感於寂庭。勤向篤志，思念九玄，天王感悅，遣玉童玉女侍衛兆身，九年之內，剋乘飛瓊，上昇九天。
　　高上太霄琅書瓊文帝章經竟