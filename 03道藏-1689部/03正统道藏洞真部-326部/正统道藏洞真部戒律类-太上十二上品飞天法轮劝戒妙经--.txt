太上十二上品飛天法輪勸戒妙經
　　經名：太上十二上品飛天法輪勸戒妙經。撰人不詳，約出於隋唐。言持戒滅罪法。一卷。底本出處：《正統道藏》洞真部戒律類。
　　太上十二上品飛天法輪勸戒妙經
　　太極真人傳左仙翁
　　我本師元始天尊，時在大羅蓋天眾寶宮殿，自然香界道德花臺，不捨因心，誓度含生。即寂而動，運平等心，以方便故，啟眾妙門，開大慈惠，以無為法，利濟三世，乃以化身，名之虛皇。虛皇之號，稱為道君，道君之化，周遍十方三千大千無極世界。一一世界，有諸國土；一一國土，現諸化身；一一化身，放無量光；一一光中，顯諸真像；一一真像，圓光晃日，明耀通天。天日之表，無幽不燭，圓明之妙，有礙皆通。含生受賜，動植感恩，三途罷對，六道昇遷。天人盈溢，地獄空閑，觸處清净，法界光明。然後收諸光明，反道合身，真儀湛然，示啟微妙。復彈金指，開發玉音。是時鐘鼓自鳴，天仙踴躍，金爐寶按，香煙自薰。一切天人，及無量眾，各增惠力，同會無為，神開悟解，塵慮頓忘，入定慧源，見無極聖，同見無上元始天尊。
　　爾時天尊告妙行真人及諸大眾，而作是說：今日既善，今時亦善，汝心亦善，大眾亦善。我故為汝，啟運慈悲，將護世間，少福劣功，一切眾生，皆可昇進，不令退沒。故我今制無上隄防，孚護眾生，增進賢善，所謂九真妙戒，智照之光，三界十方，歸依信受。故我今說，安樂眾生，實如所言。是時眾會，預見說者，各各定心，長跪稽首，歸命聖尊，普願大慈，授我尊戒。如是勤請，經半劫時，諸天散香，眾聖獻寶，叩頭三請，無退轉心。
　　爾時天尊見是勤請，怡然稱善。於是慈尊，復作是言：一切眾生以愚癡故，以貪著故，終於長夜，遂至磨滅。我之憂念，慈過父母，恩重含容。譬如孩童，墮大深穽，其穽幽險，多黑毒蛇，父母聞之，生大憂愍，先誦神呪，禁止毒蛇，令子身全，不遭吞噬。以牢縛寶竿，及以鈎梯，又令力人，入內扶接，皆使得出，處於坦途。諸子愚癡，不知畏遠，忽有再墮，必喪其命。父母再告天尊，又出籌策，教以神呪，降伏毒蛇，復遺於寶竿，方去危穽。唯我今者，其法亦然。夫無底三途，不過深穽，諸苦惱毒，有極毒蛇。一切有情，皆是吾子，而尊此戒。是神文呪，能使無明，一念消盡。是安樂法，是勝進方，三世聖賢，同所崇奉。乃至四八天界、五億地居，帝王后妃、太子公主，一切宰官，初就位時，皆應持誦。復次一切道心、出家在家、四輩男女，若貴若賤，若山若世，一切有情，無位異類等人。欲受戒時，先須清净，發弘誓願，往詣師門，行道禮念。若無師可授，要得諸善，應當於三寶座前，而授誦之云：何名為得見善，應若於行道禮念之處，目洞神光，明照如日，初小後大，三界煥然。天地山河，無有障礙，乃至一切，無量妙因，是謂光明，清爭戒相。若不爾者，非得戒因。若遇大善師，是名宿緣慶會，不須別見相也。今告爾等，得遇戒因，浩劫難逢，此時際會，汝發志心，齊起善念。
　　爾時天尊而說偈頌：
　　我以平等心，說是真妙戒。欲令一切眾，安樂坐道場。天龍魔鬼神，夜叉非人等。上首能言者，普得於受持。當知得戒人，即入真聖品。若天若凡聖，咸應恭敬心。月朔月望時，昇諸獅子座。端心調正氣，和順說是戒。凡有聞法音，各各默然聽。諸有不自誦，由信入福堂。我故今善時，為汝宣妙戒。汝等得戒已，復當流布聞。凡欲受戒時，及讀若持誦。先當皈三寶，次後宣戒文。如法持誦人，見世七種福。汝等當善信，無生疑惑心。一者短命人，應時得增壽。二者愚昧性，咸開廣大心。三者卑賤形，漸易尊貴相。四者諸貧乏，不久成富饒。五者醜陋容，增益諸端正。六者內外病，日向得除愈。七者惱害緣，尋獲大安康。當知受戒者，其福德若斯。未來勝善因，億載無窮已。昇陸三九位，得成無上道。
　　隨心滿願天尊。
　　天尊說是偈已，普告四眾：欲聞大道法音真人戒者，內外端正，三業清净，諦聽諦受，如法受持。凡受持戒者，歸依三寶，同誠稱善，無生異念。
　　歸依道、經、師三寶。
　　天尊言：弟子受真戒者，不得屠業為殺，及以自殺，教他殺，方便殺，隨喜殺，乃至因緣殺，不得已殺，報殺，悮殺，如是種殺，皆不可為之。愍念有情，如己身命。殺害之人，六種罪報。一者見世轅軻，常值惡報。二者與一切眾生，常為怨讎。三者鬼神賊害，招集凶禍。四者正報，死墮地獄，劍樹刀山，受諸苦惱，無時暫息。五者雜報，禽獸畜生，遞相啖食。六者縱得人身，復遭刑戮。是大惡業，非真人行。
　　殺生惡業罪消滅。
　　天尊言：弟子受真戒者，不得偷盜，及取非義財。乃至道路遺失，風吹禽銜，野間拾得，皆不可受。或復殺人，威勢取與，方便歡喜，引誘他物，毫分錙銖，皆不得為。盜偷之人，五種罪報。一者乞托庸身，貧窮下賤。二者經營不遂，百物虛耗，水火蟲傷。三者常遭口舌，財寶散亡。四者正報，普掠地獄，痛毒難伸。五者餘報，牛馬畜生。是大惡業，非真人行。
　　偷盜惡業罪消滅
　　天尊言：弟子受真戒者，不得邪淫，苟合男女，入於濁亂，染污出家，侵凌貞潔，不別老幼，豈論親疏，寧揀醜妍，那分兄弟，如是等緣，皆不可為。邪淫之人，七種罪報。一者生死根本。二者穢惱之源。三者廢修善行。四者短命因緣，弊失魂爽。五者寤寐顛倒，識性荒迷。六者死墮地獄，鐵床銅柱，身燋骨爛，出沒寒池，冰戟霜刃，死而復生，轉輪無息，受大苦惱。七者雜報，猪狗不净，禽獸等身。是大惡業，非真人行。
　　淫邪惡業罪消滅。
　　天尊言：弟子受真戒者，不得妄語誹謗，訾毀三寶，帝王師尊，乃至出家在家，持法破法，無問凡聖，皆應恭敬，如法奉承。或復異相法門，殊教同善，可隨順者，無起是非。誹謗之人，六種罪報。一者見世惡疾所加。二者未來幽暗無曉。三者百劫雜報，作無目等蟲。四者雖處人中，常無舌根。五者常滯怨憎，無人愛敬。六者生生世世，與善無緣，言說不信，人所不親。是大惡業，非真人行。
　　毀謗惡業罪消滅。
　　天尊言：弟子受真戒者，不得兩舌惡罵，非分毒語，傷損有情，合造是非，兩邊作語。乃至鬼神，及以凡夫，不喜聞見，何況聖賢之所聞也。惡口之人，六種罪報。一者見世常遭凌辱。二者死墮地獄，拔舌犁耕。三者為人瘖啞。四者人所憎害。五者凡百所向，常不稱心。六者受報，猪狗蜂蝎，毒蟲之類，乃至兩頭之蛇，九首之鳥。是大惡業，非真人行。
　　惡口兩舌罪消滅。
　　天尊言：弟子受真戒者，不得嫉妬勝己，抑絕賢明，自無道德，強生謗毀，遂起惡心，方便中傷，令其破壞。起此心者，己損福田，何望到頭，成就善果。嫉妬之人，五種罪報。一者永不見三寶聖賢。二者斷諸善緣，兇惡纏繞。三者正報，愚癡聾盲。四者多涉險難，自取滅亡。五者惡緣惱害，無時解脫。是大惡業，非真人行。
　　嫉妬惡業罪消滅。
　　天尊言：弟子受真戒者，不得慳貪，損他利己。若見眾生，心無止足，方便曉諭，少欲為心，貪愛之緣，如飲鹹水，亦如漏器，不可盈滿。慳貪之人，四種罪報。一者令人見世多得多失。二者過後卑賤饑寒。三者餓鬼之身，吞火食炭。四者當墮豺狼禽蟲，畜生等報。是大惡業，非真人行。
　　慳貪惡業罪消滅。
　　天尊言：弟子受真戒者，不得縱嗔怒，惡口毒語，兇暴酷虐。嗔怒之人，四種罪報。一者耗費神氣，勢毒所傷。二者有情不喜見聞。三者死作鴆禽蜂蛇，惡獸之類。四者縱生人道，卑賤愚下，是物所輕，常無威勢。是人惡業，非真人行。
　　嗔怒惡業罪消滅。
　　天尊言：弟子受真戒者，不得縱恣庸愚，自用悖戾，欺罔賢善，教誨無改。愚戾之人，四種罪報。一者神明不祐。二者斷絕善根。三者失正入邪。四者鬼魅纏繞。是大惡業，非真人行。
　　庸愚惡業罪消滅。
　　天尊言：弟子受真戒者，不得叛背國王，心不忠正，興兵動眾，傷害無辜。不忠之人，六種罪報。一者自身被苦。二者破累家族。三者歿後常處三塗，累劫無出。四者報得毒蛇惡獸等身。五者雖還人中，餘報殘戮。六者常生惡處，無自在身。是大惡業，非真人行。
　　不忠惡業罪消滅。
　　天尊言：弟子受真戒者，不得無孝順心，違逆父母，不生敬愛，疏背宗親，不念慈恩，不生慚愧。不孝之人，六種罪報。一者王法所加。二者有情同所棄薄。三者當墮地獄，十苦加身。四者鴟梟等形，遞相殘害。五者縱生人道，不孝因緣，以為男女，更相惱害。六者縱橫所加，天雷馘斬。是大惡業，非真人行。
　　不孝惡業罪消滅。
　　天尊言：弟子受真戒者，不得飲酒食肉，及勸人飲酒食肉。飲酒之人，有三種罪報。一者見世妨失善法，乃至未來神識暗鈍。二者顛狂昏亂，無决照心，兼墮蝙蛤，往往等身。三者縱得人身，識性荒迷，惡癡等報。食肉之人，有二種罪報。一者善法不行，斷慈悲種，所在常與眾生報酬為冤。二者眷屬離散，多悲少歡，死墮餓鬼地獄，豺狼等身。是大惡業，非真人行。
　　飲酒食肉罪消滅。
　　天尊曰：已上十二種大惡業，速宜退省，勤行懺悔。若不懺悔，身謝之後，風刀考身，長淪惡趣，生生世世，與道無緣。有識無情，不喜聞見，何況真智身心，自為忍辱。
　　天尊說是戒已，復唱是言：弟子受真戒，次當發弘願。使得戒根牢固，如玄都山。戒相端嚴，如玉京殿。戒德光明，如琉璃珠。天人同唱，而說偈曰：
　　稽首三界主，歸命萬道尊。願垂真妙戒，開度於天人。能發片善心，精誠心不退。威力常加護，同歸七寶林。
　　太上十二上品飛天法輪勸戒妙經竟