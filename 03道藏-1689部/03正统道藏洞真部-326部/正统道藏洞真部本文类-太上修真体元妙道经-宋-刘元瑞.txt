太上修真體元妙道經
　　經名：太上修真體元妙道經。一卷，南宋劉元端撰。底本出處：《正統道藏》洞真部本文類
　　通玄三教眉山師仁壽授
　　混極未判章第一
　　厥初一混肇於未形，包含而萬有潛冥，蒙昧而三因隱忒。似炁非炁，若象無象，塊然如不物非物之狀，樸矣！於似類遠類之儀，四極內括，三才中含，利刀不可以力剖，巨棒禾能以箠攻，太清三境若芥子藏之而不露，人道萬彙如恆沙而莫數，炁類含胞，形同鷄卵，以之內分兩儀，乾坤何在？以之中包五炁，水本何生。沙內之金，石中之玉，不假一鑿一洗，何由得分也？故樸散則太極開，形具則萬象有。其為大也若是，其為濳也若是，其為深也若是，其為港也若是，其曰道也，乃含真也。
　　訣曰：無形無象，無臭無聲，天地未判，我何以名？冥如在璞，混然一寧，如此妙用，玆道之程。
　　通玄三教眉山師仁壽授
　　樸散分形章第二
　　渾淪凝靄之未鑿，動靜陰陽之俱泯，欲昇者未得其昇，將肇者未得於肇。惺之含惷，惷以包惺，莫能指也，氤氤乎如煙重之晦，嵐氳氳兮若霧冥而籠水。此混者．乃陰欲散而陽欲颺，此極者乃陽將暢而陰欲分，故不混極，難以生化，冥於道者，以默而參之。惷丑江切，
　　訣曰：二炁混淪，三才未分，中含萬有，欲開未形。非極不化，無動不寧，生化化生，開扃闔扃。
　　通玄三教眉山師仁壽授
　　一炁分三章第三
　　炁凝而結，既結則混混而不分，分之在中，養之清者，其炁昇；沈之濁者，其炁墜。均之不偏者孕於中，故中在極之化，化以極而分。如投水於烈焰之中，若剖卵於利刀之下。炁之一散升清，炁運盪，隨清而化。清者陽也，日天，墜濁炁滯厚，隨濁而凝。濁者陰也，曰地，上以乾十日之極，而至陽能健者是也。下以坤十二辰之極，而至陰能化者是也。二炁既剖，何者為人，清乃天之祖，濁乃地之源，秀在乎中，發之於類，即類成象，始有含靈，人道兆也。欲明二炁之始，人道之初，宜於中而求之。
　　訣曰：一炁始判，二儀具生，中有人道，包含萬靈。我同天地，何其自分，道化在此，歸之以明。
　　通玄三教眉山師仁壽授
　　炁開象兆章第四
　　始一生三，因三成四，即四分五。一生三者，天地人；三成四者，東西南北；五之生者，金木水火土也。何謂？以水為一也，蓋自極未分，其體純陰，散而化炁，故炁即生炁，炁而有人。炁炁而化者，水也，其生於木，其化於火，其歸於土，乃當來墜之炁也。故養
　　生於金也。金者，乃五炁之極，至此不能反，復化為雨露霜雪，亦當來水之意也。故五炁終絕，顛倒推之，以金為水之母，以土為水之父, 以火為水之祖。何也？日之有波，月之有曜者是也。於五炁之論，以水為初為腎者，何也？人在胎胞，如混淪未分之間，却以土一火二者，又何也？故嬰兒一生，天門便開，地戶常塞，三歲始言，生於賢也。又非水一木二，金三火四者，抑何也？修真者宜於反觀之。故陰符之指，悉居此也。
　　訣日：一炁既散，天地人存，五行四極，水木之論。居腹有息，混混淪淪，消息此意，乃上道門。
　　通玄三教眉山師仁壽授
　　萬象含化章第五
　　二炁既化，隨清者運，濁者動，故炁有升降，類有生旺，物有榮桔，事有代謝，五炁各居於一也。居東者則曰青陽，居西者則曰白藏，居南者則曰朱明，居北者則曰玄英。以散而聚，以歸而一，故中極為央也。此於四炁，四節四方，各以三月之炁，而包含土也。然
　　根於土，生於木，滋於水，凋於金，而枯於火，殺殺之不絕，絕之復生者，以四時各含於土也。春有黃花，乃木含土，辰支有也；夏長黃花，乃火含土，午支有也；秋迸黃花，乃金含土，申支有也；冬發黃卉，乃水含土，亥支有也。五行五炁，五象五方，無包不成，無含不化。東方寅為木，却為火之生；西方金在巳，却亦火之餘。以水之局，則中含火土；以火之局，中包上之炁，相生相剋，悉包悉化。故一核二芽，三甲四葉，五枝六榦，七花八果，九實十凋。即天一地二，天三地四，天五地六，天七地八，天九地十也。道之以一炁，當守一，自一至十，皆包含之中，而存不言之化，故太一含真是也。修真之士，體此而行之。
　　訣曰：自一生三，萬象中含，天地中運，陰陽密旋。一點祖炁，四時行焉！如能會得，造化齊肩。
　　通玄三教眉山師仁壽授
　　因虛化實章第六
　　浮游之無祖，虛無之有源，皆自一炁之散，五炁之值也。上之虛乃清炁之化，則名曰寥廓；下之實乃濁炁而生，則名曰嶽凟也。故因虛者，乃有陽存焉；因實者，乃有陰存焉。故子為虛，午為實也。午之炁乃陰，而火旺於此，則實也。子之炁乃陽，而水旺於此，則虛也。無虛則不知實，無實則不明虛。然土為實也，何十二時不露也？炁為虛也，何三清之境化焉？以
　　虛求實則易，以實求虛則難也。虛之於天有風，有雨，有霜，有霧，有靄，則或聚或散，乃虛實之始也。以地之實，則有山有海，有林有稼，何海竭江涸，山顛土震？此虛實之感也。因無化有者，虛之實；即有化無者，乃實之虛。始自父母情性之所感，終成形貌凛然，此乃虛之實也。及其五慾萌，一真散，復求其情性之元，不可得也。此虛求實易，實求虛之難也。故學道之士，以先天為基者，正合此也。
　　訣曰：因虛成炁，即炁化類，實自類生，累因實憊。虛裹求實，雖難即在，實有太實，水火不壞。
　　通玄三教眉山師仁壽授
　　性情化育章第七
　　炁既一分，象隨此明，故居其穹者，則曰日月星、風雷電；隱其下者，則日山川草木、禽蟲之類。始之无性，因動而感，故有情也。情之一動，性復隨焉！在草木則感秀，在淵漬則感炁，皆從陰而生於陽也。既有性則有欲，既有欲則生情，故草木當日至，則性成也。柳復為柳，花再成花，昆蟲蠢動
　　者，即動而化，皆自日至之所肇也。日至者，乃冬日之至也。冬日者，即子也，子者，乃一陽之始也。在卦曰復，復者，返也。然後天地萬物之性情，從玆而通也。萬物既如此，人性情自何有也？緣人之自頂至踵，一身骨毛炁血，動靜開闔，皆同天地萬物也，故從虛情而感實性也。然後一入此情，即隨此性，感而化，有血有珠，有塊有胎，故曰妊也，乃水之一也。故生陽者陰也，非陽生陰也，道之為用，能以情性作大藥者，乃善於道也。如此則天地萬物之情，父母未育之性，若開鑑以照容，朗然可目也。
　　訣曰：厥初一炁，分成性情，散之轉晦，斂之則生。三才本一，何立外程，但求感合，體自圓明。
　　通玄三教眉山師仁壽授
　　日月星炁章第八
　　純陽之炁升於左，純陰之炁降於右，中孕之炁懸於正。乾之一化，化以十日是太陽。又曰獨陽豈成造化，故九日沈之，一日浴之，九既降下，則成六，六者，方生陰也。故月之光，有藉於日之華也。須彌之外，寥霄之左币右旋，月常不及日者，蓋獨純陰之故也。乾有日秀，坤有月之孕者，乃陰存陽，陽戀陰也。日有出沒升高，始出地，發於水，升於空，照於象，只能昱晝，不能明夕也。月有晦朔弦望，圓闕生沈者，即當來藉陽之故，每多不足，故所行遲而速币，雨於三十，不能益於朝朝爾，此日月之道也。何大光大曄，明於外，燭於物，不能透於覆盆，何也？以其無隙也。隙者，乃開化也，開化萬象，星也，星者，亦自日之生也，下應於人。日秖能轉於陽，月柢善旋於陰，斡遷四序，代謝五行，運齊七政者，星也。然星之應有不定不一，易變之道，故以斗統之也。星可妄移，斗不可苟動，日夕之懸，朗朗於天，故其莫敵於日者，蓋亦餘炁也。然日月有常星無常者，是也。元始一判，天地人分，日月星兆也。三炁混合，復歸於一，乃先天之道也。
　　訣曰：乾有大晶，月生大靈，上下孕秀，其中作星。天主陽化，地主陰衡，三才一炁，本之化生。
　　通玄三教眉山師仁壽授
　　默參顯體章第九
　　始於情感，遂墮此中，恭諾之下，男女成形。來從五炁，中秉二儀，故未育未生之前，居母腹中，飲血受胞，以手掩其目，以兩足拳於頷，母之一吸，子亦吸之，母之一吐，子亦吐之。凡百動盪，內外相感，何識何知？何明何曉？天之炁混之，地之炁混之，人之炁亦混之，但有一息存焉。及其分育，天翻地覆，人驚胞破，如行大山顛失足之狀，頭懸足撐，而出之。大叫一聲，其息即忘。故隨性隨情，不可俱也。胎之一息，元復再守也，況乳以沃其心巧以翫其目，愛以牽其情，慾以使其神，如此漸漸有茫茫之隔，釁釁之端，無復守胎之一息也。學道之士，當味此章，以求其要耳。
　　訣曰：始於混沌，中成胎孕，七情六慾，歸于一定。出入呼吸，當來真性，胎息胎息，道中玄牝。
　　經名：太上修真體元妙道經。一卷，南宋劉元端撰。底本出處：《正統道藏》洞真部本文類。
　　太上修真體元妙道經敘
　　通玄三教眉山師仁壽授
　　道本元言，亦元其名，天本不語，萬象旋焉。始自虛元中含妙一，自三黑之內，融後二儀之分判。三炁者，元初、元始、元極也。不極則元變，无變則无象。象者，群類之本，萬物之所由也。而化四極，四極之分，而天地四方，陰陽寒暑，榮枯代謝，隨類而消長也。故五行之炁，以一炁化水而生木，木生火，火生土，土生金也。而生生化化之道，從玆而有。既有之後，必曰无，无有有无之數而生旺休囚，沈潛隱顯而有以滋之，滋之既深，則生炁。非炁也，炁既一生，則三才始肇，而人居其中。始也於一炁，終也散萬化，故情性喜怒好惡，隨蔓而枝也，則曰父母，夫婦男女，始極終化，即類成象，起於混一，散於萬有，豈非其道也哉！
　　通玄三教眉山師仁壽授
　　甲庚應數章第十
　　乾之干首於甲，坤之合應於庚。
　　甲自水之生，故居於東；庚乃水之母，故育於西。西者，雖言於肅，而申中有水土也；故西庚之殺，而生於東甲，以其甲之炁在於寅，亦日三腸甲之三日。甲之三日分於後，先庚之三日，庚之三日次於始末者，緣甲之合者己，已中有土故也，三陽交泰是也。庚之所合者乙，中有木，木中有火，火可伏庚，不妨於水也。聖道之妙，以甲居子乃印，印者正也，正者始也。緣子下有水，水能生木、故甲子為首，至戌為終，蓋戌乃火之庫也。甲必云庚者，水之母，緣申中有土，能生於金，至辰巳則絕，緣有火之殺也。故善於道者，以甲子、甲辰、甲午三日之先炁，用庚子、庚辰、庚午之先合，凝然養息，自子至丑，從丑至寅、心無一毫之染，身如鐵壁，調其炁而平其息，則天之干，地之合，我之炁，一時俱孚，三才三因之道，入目自足耳。
　　訣曰：三甲與三庚，後先生殺存，以時加此日天地炁俱行。無想亦無妄，綿綿息息平，周天消息近，圓皎坐中生。
　　通玄三教眉山師仁壽授
　　存息養真章第十一
　　天之有竅而生風，地之有竅而生水，蓋天竅不可、朋，而地竅易可窺。竅之一開風從生，竅之一閉炁從塞，天地之竅，乃萬象化生無窮之奧也。天地能以竅而開，亦能以竅而息，息則地無可升，天炁可降也。自子則天竅開，其炁清而降，自午則地竅塞，其炁濁而升，故動盪皆歸於橐籥也。橐籥者，一開一闔之謂也。天以子為橐，地以午為籥，人以息而總。晝夜推之，一萬主千六百有餘，即乾坤之數也。善於道者，能存於息，明於竅者，真不勞而養也。
　　訣曰：四鼓天地交，而演方見韜，水火自然事，不須以意勞。鼻中有兩竅，天地不差毫，能於此時存，明月掌中撈。
　　通玄三教眉山師仁壽授
　　得一成道章第十二
　　一者，萬象之祖炁，天地之根原，人心之大要也。乾一而咸數，地一而成秀，人一而定情，蓋不能齊之以一，而散之於萬蝟之中，而混塞其心，不可見其本原也。天一則清，地一則寧，人一則德馨，身一則正，家一則齊，內一則不惑，外一則順，心一則陰陽和，念一則邪僻遠，性一則情不生，炁一則息自平，息一則水火交、天地泰，其可不一哉！
　　訣曰：一者道之炁，炁乃一之源，人能求清爭，但去一中尋。不覺朝夕間，忽見水中金，得一後忘一，神存真可侵。
　　通玄三教眉山師仁壽授
　　得象元象章第十三
　　道不元言，亦不可泥言。因炁成象，得炁則象者形諸類也。殊不知因炁成類，即類成象，篇章之下，巧於發辭，不若指於實要，明於物象，視於變通。然變通有道，篇章存辭，故曰善者未常辯，辯者皆不善，若井中之魚，孰可以窺之哉！欲知水之樂，當問於魚哉，此之謂也。
　　訣曰：始入未明象，見象方知意，識象是引門，何必以言泥。一泥轉忘初，撑舟不遠地，不知癡俚人，卻乃道中諦。
　　通玄三教眉山師仁壽授
　　育神團黑章第十四
　　成養神者必先養心，鍊炁者宜於平息，故神自心有，心乃神舍，炁即息源，息因炁使。善養於心者，必使皎之如清淵印月，靜之若空谷元聲，然後內境不動，外塵不干，念如一鐵之沈波，性如太虛之 無著，爭靜淵默，物我兩忘，神之自清，炁之自團也。神即炁而凝，炁戀神而住，於此之時，不知其息之出入耳。
　　訣曰：始因其息，終得乎炁，炁息自守，我物俱棄。動靜兩忘，神之方住，柢在養心，一絲勿起。
　　通玄三教眉山師仁壽授
　　神化出入章第十五
　　神之為用，非為造作，始自養心之有，終於存炁而生，如清波之照影，若明鏡之對容也。以有心求之，終莫之有，以元心求之，愈見其無。若何可也？蓋神貴不撓，心尚不思，守之如石，行之如愚，口元言而耳元聽，念不起而性不流，如濁漿之初橙，自然清於上而滓於下，風不生而葉自停。亦不知天地如何，亦不知我為甚物，既入於溟漠之中，即居混沌之所，如太極之未分，三才之未露，忽然一靈光自朗，如虛室生白之狀，此皆無心中有，非有心之可為也。故出入無方，變化隨寓矣！
　　訣曰：道以非名道，心皆忘自心，一時俱不識，方見谷中聲。水火非為事，陰陽在我生，坐中存溟涬，神化悉皆經。
　　通玄三教眉山師仁壽授
　　破惑守一章第十六
　　道之於物，物之於道，始於忘象，有三千六百之小門，而生八萬四千之大惑，往往速於求異，稽於造真，千人萬人之進學，無一無半之成道，以其惑之守也，不明其的也。人皆以龍虎為首，非也；以金丹赤藥，非也；以鳳髓鴉神，非也；以玉蘂金花，非也；以朱鉛黑汞，非也；以心腎為水火，非也；以脾土肝木，非也；以吞津納炁，非也；以朝日採月，非也；以嚅山嘯林，漱泉臥石，日以咽霞，夕以瞻斗，俱非也。每每學者不思其祖，而求其孫，不知太極未肇，人物未分之前，還有如是之類乎？大要之用，百千萬億之人，未嘗守之，豈不惑之又惑，迷之轉迷哉，
　　訣曰：龍虎非為道，吞津不是功，丹霞非採日，神化不歸風。祖炁誰曾識？真宗孰可窮，須臾端的事，三界悉皆通。
　　通玄三教眉山師仁壽授
　　元水元火章第十七
　　太極以炁而包萬象，天地以炁而分清濁，始以黑結，終以炁化，為之散漫，各隨其方。故居西者為金類所感。水之一字，乃天地本原之炁，火之一字，亦乾坤育化之炁，故因无形而為有形。冬則伏，夏則舒，入之陽，出之陰，潛之陰，暢之陽，人之炁，乃炁之原。故學道者，以炁化炁，即炁存炁，噓呵抽加，則變化而有也。以水為水，非道也；以火為火，亦非道也。如以炁存炁者，則為水火也。水火者，乃以无化有也。初无分別旦暮晨昏出入之意，方是也。故善於道者，以炁守一，以炁養炁，則水自內升，火自裹降，初何示之於外也？不可不深省知。
　　訣曰：一炁陰陽會，金木自然生，本來非水火，萬象各存真。炁炁為初始，中間儘化神，岸臨无用檝，只此坎離因。
　　通玄三教眉山師仁壽授
　　守一生神章第十八
　　天净則雲炁清，地靜則草木靈，人能體此行，陰會陽合并。故一泓之波，可以瞻星斗；一靈之魂，可以知吉凶，乃其不散而靜，不妄守也。往往後學不能掃靈臺之埃，而廣喉舌之辯，故因語忘炁，失炁忘精，以巧拙為縱橫，以多記為大能，故純一之炁失守，而陰陽之妙隨失也。善修者斂之以靜，巧之以拙，净之於念，清之於心，存之以嘿，示之以朴，自然天宇清，地軸寧，炁抱一，神自靈。然後不符而可符，不呪而可囑，無神而神衛，邪之走，怪之潛，家宅寧，人事和。以默之墨，以馘不正之祟，此真元至一之炁，為守一抱元之要也。何假分龍虎別龜蛇哉！
　　訣曰：念念念丹田，收之守在堅，五色無心著，中間自有天。不須求水火，金鼎內烹煎，朝朝與暮暮，神炁鍊丹田。
　　通玄三教眉山師仁壽授
　　神炁成胎章第十九
　　心中有神，炁內存炁，心若撓而神不清，炁若耗而炁必憊。以之出於頂，不如守神於舍；以之吐炁留真，莫若養炁存炁。神乃炁之化，炁無神不留，故神炁如子母，如天地，不可一刻離也。善於行者，以炁內固，固者非做造而固也，綿綿於息，其炁自凝，炁凝息平，其神自住。始坐如小兒入寢，久之如困夫之入擔，自腿至臍，自腰以上，不求也。心則微沖，炁則如絕，當此之時，為道者何知其神焉！明其化，孰知有胎，胎者非產男女之胎也，乃元也，要在拼一死於洪崖，忘一身如草木，死一心如玲灰，不知我，不知身，少頃風聲雨意一定之後，息已無矣！炁自固也，神自靈也，胎自結也。若以夕靜如是，晝雜如何，但味訣偈，咸自了之。
　　訣曰：我用不用我，靈臺净躶躶，念念在丹田，隨心也放下。目耳絕視聽，有口卻如啞，一點若太虛，任你之乎者。
　　通玄三教眉山師仁壽授
　　修德濟物章第二十
　　仁者德之本，德乃道之基，不仁者不足以言道，無德者不可與談化。往往修者，首務長生，以求不死，殊不明長生不死者，何物也？止以有為而先於人，以巧飾而詐於己，無山林之清而樂山林之事，無利益之念而求上天之鶴，善之未有，惡已先彰，如持念珠而興訟，設醮事以撻人，此等之人，俱不足與言道也。能於事者，見人之危而捄之，見人困而濟之，見人之陷而提之，見人之疾如己之疾，見人之不善而化之，見人之美女不起私之，見人之奉真如己之奉之。入道則行道，見業則去業，然後儉於己而厚於衆，無內外不和之事，有尊敬父母之心，清淡於己，豐利於人，人之如此，以之求真則真感，以之修道則道成。又且益子孫，而超九祖，豈不美哉！
　　訣曰：道本德中來，有德方知道，天地大德生，聖賢亦此造。長生一徑真，不死者乃道，道德與性命，四字甚分曉。
　　通玄三教眉山師仁壽授
　　尊師謝祖章第二十一
　　極未判，無以見天地三才之炁；道不立，何以明父母萬類之因？是以有本則有末，有源必有流，太上不以化開道，老君不設教，烏能識奉儀？有道無緣，見道則遠，有緣無師，遇道不明。廣獵丹書，不如求之於訣，多參異人，不如守之於我，故指之者迷也，化之者正也，行之者道也。故祖不可忘，而師不可怠祖之積也，則子孫昌，師不明則本源晦。道專之以德，尊之以祖，敬之於師，不可一日而去也。
　　訣曰：一炁道之祖，一言道之師，祖炁不可遠，道言朝夕知。子孫逢遇此，父母陰德為，元以自己思，當知在祖禰。
　　通玄三教眉山師仁壽授
　　已得不得章第二十二
　　未游滄海則不明風濤之險，已登泰岳則方敬峰巔之危，始也忽之易，終也行之難。道包天地，人括三才，終日茫茫，不明其奧，乃其入也，皆曰雲霄之上，必可居也；淵瀆之深，必可造也。此小優之守技，坎蛙之水也。夫道之大者莫可量，道之微者孰能探？區區之洩，五章盡也，不必走山林，尋奇特；不必索經書，訪異友。天地一壺，道德庶類，悉備此經。今既已知已得，常如不及日。如未得，元輕後進，無忽後學，無慢諸經，無忘祖本。道尚強名，莫言已得者，是為得道，實之無得，方日永得也。
　　訣曰：慕念如渴，思求朝夕，既真骨緣，遇其道德。心常不及，斯為至得，當戒滿盈，恐返折尅。
　　通玄三教眉山師仁壽授
　　濟生度死章第二十三
　　道之化化以德，德生誠，誠化敬，敬之一出，百神衛之。故存之有神，是日衛也，養之有炁，故曰真也。一噓之可以為慶雲，一呵之可以為雨露，運之可以為南昌，鍊度化之，可以拔久潛幽凝。非符非呪，非神非將，非去非來也。乃一炁一心，一嘿一守，一道一德，一我也。以之濟生則疾愈，以之度死則死化，如此之大，非道何也？如此之尊，當切守之！當切行之！
　　訣曰：念即是道，道即為符，鬼邪港走，幽壤咸甦。嘿醮在我，上蒼自孚，濟度二事，如拳展舒。
　　通玄三教眉山師仁壽授
　　大經圓滿章第二十四
　　功之行，德之修，道之用，經之旨，可以明三界，可以通五行，可以超九祖，可以化萬類者，此經也。此經之下者，凡今三也，一經甲申而歸於大波，以溺而不出；二自丁酉化於烈焰，而煨之也；以後復降，其辭別，其理泯，若一土之比玉也。雖云復降，亦為漂焚者久，今日復下者，以奉敬之情，尊樂之大，故以批于子之家庭。宜當遵之守之，寶之．敬之，功行道德，若之圓備，可以升之。無對非人而慢示之，愆報非常，戒律不淺矣！
　　訣曰：祖先素有德，故得奉真道，真下道已敷，始終歸子造。功在於勤修，德在於慈孝，道德圓滿時，一門吉之妙。
　　此經乃
　　北極雷嶽教主、金闕化身元素真君，憫念群生之多迷真性，未悟靈門，降筆于奉道劉元瑞家，欲廣其傳，流行教法。元瑞不明聖意，乃以降靈真本，默奇於文魁達貴，祕藏于報匱之中，未得闡教玄奧。今劉元瑞既役之後，其家所藏謄本，正觀得而寶之，鋟諸梓木，印行于世。庶使學道修真之士，開明妙理，了悟此因。正觀尚慮當來謄真之時，天書草聖，俗意難明，其中若有字樣差訛，或誤加增損，惟待通明之士改而證諸，不亦宜乎？告景定歲次辛酉季夏月吉長奉道弟子董正觀饉識。
　　太上修真體元妙道經竟