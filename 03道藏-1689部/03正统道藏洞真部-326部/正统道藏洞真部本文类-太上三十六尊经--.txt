太上三十六部尊經
　　經名：太上三十六部尊經。撰人不詳，約出於南北期末。六卷。底本出處：《正統道藏》洞真部本文類。
　　太上三十六部尊經玉清境經上
　　上清經.妙真經.太一經.妙林經.開化經.仙人經已上六經同卷
　　玉清境上清經　第一
　　是時天尊曰：若諸真人、無量大神行道心時，修慈悲行，得真法地；修捨心時，修智慧行，即此功德，無量劫中，復得何法？諸天聖眾、諸大真人、無量大神行此功德，能如是得，不可思議。
　　天尊今如是說法，令一切皆知是法。寶法真人曰：臣今未解要法，未識宗本，未了空相，未了一切。道言：善哉善哉，汝善知時，知我說法，汝則諮問真人大神、無邊聖眾，修一切行，修一切智，則得無為安樂，住於真空平等諸法自在長樂之宮、難勝國土、福德之鄉、光王國內。當知一切眾生無量苦患及一切種種無量愁憂，已令一切等其身體平復如本，受諸快樂，免離生死，亦不變不異，真實正住，善方便法，於未來世，故有善巧方術，多設福業，修行布施，尊重恭敬。作如是言，善哉。汝等一切亦能於天中之天及於世間，能大增長利益之事，能令眾生至無量壽命。汝今是大醫之三，善治眾生無量重病，善治方藥，處處療治，曾無暫捨，為於眾生出病根原，善巧方便，治種種病，漸漸遊行，利益眾生，無量快樂。於諸眾中最勝最尊。汝今是何因緣得如是智慧，值遇如是功德？戒定修持，甚難得此最上福田。如此之事，皆由往昔因緣，過去、未來、見在，廣遠果報端正微妙，形色殊特，威德具備，能令一切安穩受樂，則捨無量一切諸病、百千怖畏，能消滅之，能為眾生設大罪福。無生虛假，世間空有，是身不堅，是身不浄，是身如幻，是身如夢，是身如泡影，是身如浮雲，是身如猛火，是身如風露，是身如霜雪。如是觀察，甚可怖畏，甚可厭患。以求寂滅無上泥洹，永離憂患，最上至清，無常變異，生死休息，無諸塵累，無量精思、智慧功德，具足成就微妙法身，百福莊嚴，諸天所讚。如是無量無邊，作是大願，而說偈曰：
　　我於往昔，無量劫中，為諸眾生，發明正道。
　　遍視一切，如不轉動，而不為害，解脫之力。
　　若有說者，窮劫不盡。若復至人，及以末學。
　　當捨難捨，以難捨故，以身無損，是名正道。
　　上清經靈符
　　玉清境上清經　終
　　玉清境妙真經　第二
　　如是無上法，無量大慈悲，修諸心，修諸法，於諸學人第一勇健、不可思議，微妙之處，如無上道，難可譬喻，猶如大海，等於虛空。無量諸天大聖、無量眾真、無量大神咸生歡喜，作如是言，欲求無上正真妙法。
　　天尊謂：汝等住空平等難勝之地，則不見有父母、兄弟、親族、知識、姊妹、兒息、愛憎中人，譬如虛空，無有父母、兄弟，乃至無有眾生壽命。一切諸法，亦復如是。其心平等，多所利益，如彼虛空。何以故？為行功德，善能修集諸空法故。是內法空，常樂我浄，得無所畏。是內法中雖有道性，而是道性非內非外，非上非下，非有等、非無等、真性常住，無變易故，是名真教。觀於內空、外空，觀一切法本性皆空、無常苦樂、淨不淨者，是名正法。汝等無量無邊一切聖眾及諸真人、諸天大神常於是中通達妙理，廣及一切，令今見在、過去，未來得如是空門，玄之又玄，則得住虛空。我於大眾之中說如是等諸空義時，復有百千萬億眾聞如是說，即得住於虛空等法。住是地已、於一切法中無有滯礙、擊縛拘執，心無迷悶，常樂自在，清靜無為。以是因緣，名虛空等一切諸法。譬如虛空，於可愛色不生貪著，不愛色中，不生瞋恚。汝等一切住是地已，亦復如是。一切法中，亦見亦知。若行時？若緣若因，若根若精，若思若乘，若遇善識，若持禁戒，若能布施，如是等法，一切知見無上解脫甚探。所行智慧，見諸眾生，行諸非法，必墮地獄，無量苦惱。知諸眾生從地獄出，生於人中，若行布施，乃至具足，是諸所施，是人必得入正解脫，是名正真微妙。復有亦見亦知。云何為見？云何為知？若有若無，苦惱不生，常樂我浄，菑障消滅，一切無為，諸神尊定不入生死輪迴，堅固不壞，已得成就，亦復能知一切眾生悉有道性。而說偈曰：
　　我念宿命，一切不定，假於眾法，可不是空。
　　寶性五塵，從何得有？不得不空，解脫法門。
　　歎未曾有。一切時眾，不能解義，為若此也。
　　智者聞是，解脫法門，皆應恭敬，頂受此法。
　　妙真經靈符
　　玉清境妙真經　終
　　玉清境太一經　第三
　　大道明言：一切諸法，無邊智慧，令諸天人、大聖、無量真人及諸法界有色、無色、有相、無相，各令心信成就。知是眾生求於正教，是人從流，此人非流，是人正住，此人非住，知此法時，已到法岸，住於至境，得法深味，得法宗本，得正解脫。修諸正行，以浄天眼。見諸眾生造身口意三業不善，墮於地獄、畜生、餓鬼，難忍塗炭，風刀往還，晝夜不息。見諸眾生修善業者，勇猛精進，行持道法，務欲濟人，當知此人得生天上，快樂無極；若在人中，聰明殊勝。我於無量劫中，見諸眾生從闇入闇，昏塞迷悶，不能解悟；有諸眾生從闇入明，知識知見；有諸眾生從明入闇，捨真入偽，不識道法；有諸眾生從明入明，真如滿月。若或一切，或因惡業成就，或因貪慾、瞋恚、愚癡，是業深重，必墮地獄，受諸惡報。如是之人，若能發心修身修戒，行種種法，知省知悟，不墮地獄，懺悔發露所有諸惡，今日懺悔，既悔之後，於今已去，更不敢作，慚愧成就，脫離三惡道，供養三寶，以是因緣，不墮地獄，獲大善利，種種果報，莊嚴其身，得天妙相，清靜自在，如青蓮花具足果報。若或生不信想起，一切惡業諸罪皆至，所求不得，所願不遂，所作不成，所望不至，種種愁憂，非是一端。受如是等無量之苦，現世受報。無量大慈大智大慧真人乃見是人不知因緣，不能懺悔，不自省思，不自悔覺，不生慚愧，無有怖懼，是罪增長，地獄受報，解脫何期，長夜冥冥，苦毒備經。如是眾生，亦有道性，為諸煩惱之所覆蔽，不能得見光明智慧，無量功德，猶如闇夜，所見不真。所謂世間男女，若識若不識，若去若來，若彼若此，舍宅、城村，衣裳、飲食，山海、林木，眾生壽命，皆是道本，無有他相，無有他色，太妙純一，至寂無為，永生永樂，無有障塞，大通圓滿。而說偈曰：
　　我於是時，明大智慧，說諸微妙，示諸眾生。
　　得聞是語，令其堅固，故行無厭，真心清靜。
　　歡喜無悔，無所怖畏，不內不外，不嗔不怒。
　　如此之時，無有顛倒。是諸性相，無礙自在。
　　太一經靈符
　　玉清境太一經　終
　　玉清境妙林經　第四
　　諸大法海無量無邊，大周法界無有窮盡，種種法本功德，即是天尊無限智慧，實非賢智能明是因。得如是法，無有障礙，無有轉動，無所怖畏。於一法中作種種名經、無量劫說，不能盡善哉。是法不可以智，不可以賢，是法至妙，不可得聞。一切凡夫取著於色，乃至著色，則生貪心，故為繫縛，則不能免生老病死憂悲大苦一切煩惱。以是因緣，得聞是法，免離諸難，無量眾生俱得解脫。若復有人，一生以來，多諸罪障，業報深重，不聞是法，名為魔鬼纏繞其身，乃至一身終不能說。若不戀著，即脫魔鬼。亦如世間有罪之人，為官枷械；無罪之人，官不枷械。汝等一切亦復如是、有所著者，魔自繞身；無所著者，魔鬼遠之，常生自在，所著自然，離諸色相，離諸塵網，無復有諸煩惱相，無復有諸障礙相， 得法自在。種種利益，亦復如是。從道得法，無有他說，無有異念，離欲自然，得真寂滅。一切諸法微妙光艷，猶如重寶，莫可稱量。汝等若復見聞，轉轉教人行諸方便，咸使見聞甚深妙義真實言語，令深信者，各得受持。無量眾生發無上道心，然後為諸天所宗，恭敬供養，難可思議，真實明了，決破諸疑，辯論真偽，玄妙無極。當爾之時，有百千萬億真仙道主而在坐中，總持正法，已成無量具足六通大智，轉入法輪，為無為之品，不可思議無上正真，難可譬喻。上得之真，應見下方無量之形，遍諸國土，引接眾生，未當暫捨。若復有人發無上道心，所行種種利益、無邊智慧，更於道果種種奉持，雖形無相，其理甚真；雖名無體，其用甚真。能知是法，壽命長久。修行功德，無有懈倦，即於此時常勸於眾生，莫生怨想，莫生慾想，無有貪著，無有夢想，無有邪見，皆得真實具足正性。而說偈曰：
　　若生邪見，是不信空。諸漏諸塵，從何而有？
　　如其本有，烏得無為？若其今有？云何得生？
　　為是緣生，為是寄生，為無因生，為是共生。
　　離諸問答，等既無生。故知非有，不可思議。
　　妙林經靈符
　　玉清境妙林經　終
　　玉清境開化經　第五
　　道範敷張，開度群品，俾登道岸，故於是法，廣宣教化，令一切眾生修諸功德。汝若如是，於是法中，得壽命長。所以者何？善知因緣，諸方便法，令未來一切眾生種諸善根，是故令知諸法假生度生；故令諸世間懃行三業，修福果行；故復有十仙，九十六種俱其眷屬，所來悉至，同共道場，成就功德。如於其中調伏其心，如是外來，恒以一心求於功德。說是法時，得聞是事，心生歡喜，各各相謂，言語嗚咽，如是開導，未曾有也，難可得遇。復於是時，無量至真上聖至真大神、無量真人、無邊聖眾，廣及十方大週法界，如是之眾，不可悉記。以其先緣，今得會遇，俱在坐中，即自思省，思於經法，求於法身，捨難捨身，復於音聲歌誦聖德，香花讚歎種種所行，盡皆如意，以為供養，無上尊者 ，即於是時，俱入香浄，即於是時，無礙解脫，得不思議，得善果報，常得法輪，入不退行，常生法地。得是事已，心得聞法，了解苦、空、無常、無我，常、樂、我、浄。既聞法已，各率眷屬而還本土。如是眾中，復有解脫。知見妙理，得法宗本，十二因緣，辯了三相。如見說法，得道得果，得因得緣，無量妙通，輪神入定，了說無漏智慧，善信方便，謂是大慈，入空寂定，不可思議。如是眾中有善能希有之法，於眾坐中解脫法要，甚難可得，甚難可得，甚深之義。於其大眾各各勇猛，歡喜踴躍，讚嘆無量，咸稱果報。能於此時，尊所聽受，勝法甚善，解悟欲悟。未見大慈大悲威儀所行，悉皆同等，發悟未知，與其方藥。如是希有難得果實，我等眷屬即時應當捨難捨，勸諸餘人，令其同發如是無上不可得心，莫使悔想，普皆同等，即時百寶種種莊嚴廣大之座。莊嚴既已，舉眾稽首，諮請頂禮，瞻視慈顏，自嘆宿生有幸，得聞是說，稱大慈悲，廣為宣揚，而說偈曰：
　　無上至真，無極德至，寂然之地，最上真妙，
　　無極中尊，我得仙來。至尊大道，無古無今，
　　無去無來，無思無想。常以正教，令諸世間，
　　皆獲善果，最大利益，無憎無愛，同承妙力。
　　開化經靈符
　　玉清境開化經　終
　　玉清境仙人經　第六
　　玉真妙果，莊嚴希有。希有之法，天中之天，中亦不能，三界之內，及以世間，況能有耶？難思議耶？我不任勝。爾時會中一切至真大聖、無量大神及諸聖眾言曰：我等眷屬悉皆外來，神尊所有祕要言語，猶能憐愍，譬如日月，其光無隱。我以眷屬，歸依禮足。唯願哀受我等同共發心，歸奉教化，若有不如。我心我願，咸生恭敬。即於爾時心復嘆言，慚愧尊重。所領要言，終不能盡，及於虛空，甚難甚難，於難不難，蒙今大眾、令我演教，我自思唯，不敢嘿然。若不宣說，則於來世之人不得善果，不得善果，不得增進福田。若不宣說所領之言，深是祕法，不遵上說，即於此時見其威力，天神侍衛，神龍翼軒，百千種伎、一時和雅，即時上座講誦諸法，嘆言道深，甚奧虛無，浩渺曠蕩之淵。如人不信，如天亢旱，不生華實，及水陸所生之物，皆悉枯悴，無有潤澤，不能增長，一切諸藥，無有勢力。不信之人，亦復如是。自受枯悴，無復他咎。如復有人初有信心，自不堅固，猶如春華敷時，群蜂盡至，色香細味，不知厭足，及其飛落，群蜂盡去。信心不固之人，亦復如是。於其眾中善來眷屬聞如是大乘經典，無量無邊不可思議功德之聚。汝今隨順世間之法，而作是言，甚為希有。善哉，當來之世，是經流布，降大法雨，彌滿其處，具足無滯，利益安樂一切眾生。譬如金在沙中，陶鍊滓穢，然後銷鎔成金之後，價值無量。譬如商人有無價寶，詣市賣之，愚人見之，而問寶主曰：此寶何價？寶主曰：此寶價值百千萬數。聞已，復詈：此是何物，誑我是寶。各相謂曰：此非真寶。不信法人，亦復如是。善來今眾如彼愚人，不識真寶，亦復如是，於其眾人能信此法，而無正信。譬如識寶而無貨價。若能勸人修持善事，久而不倦，亦明正信。而說偈曰：
　　大法無邊，不生不滅。降伏魔障，顯明正要，
　　摧諸外道。由善果故，得生自在。上道玄奧，
　　名體深妙，不可定求，神用難思，無有定相，
　　無有障惱。復有良醫，能救病苦，自然安樂。
　　仙人經靈符
　　玉清境仙人經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境黃林經　第七
　　正教廣明，無有限量，人天歸依，無有窮盡。於一切見在、未來，均俱正性。若或過去生中有未聞法，今令皆得自然，歸奉教法，無有障礙。若復有人出家慕道，能知信向，因是長養。其身既長養以來，未識法性，即於此中輕譟諂曲，強要名譽，希望眾人恭敬，自無所得，何以利他？將謂出家能明正性，而復愚癡，猶如盲人自無所見，引人路途，轉轉迷惑，而不知覺。若或布施，強生讚嘆，皆生貪求而無利益，則於一一念中皆是煩惱，無有休息。又如嘆言曰：道以一音而為說，彼欲彼眾生各各具足，各各得其解脫，悉皆讚嘆，而於自性未能解悟。
　　天尊遂謂眾曰：我於說法時，先令一切自明本性，然後教人受持，如我所說。以是因緣，故諸法通明，還復教人。是諸眾生得是法教，如子得父母，故於一切嘆說是妙法，增益功德，如大海水，還復周流無盡。時於大眾得聞是說，皆生歡喜。因緣如是希有，諸餘眷屬聞法，亦稱希有，則於眾中未聞未了，皆得通解，無量增益。從此發念，俱獲正真。仙童侍衛，百千音樂，種種香花，受諸果報，俱入大教無為之果。汝等今眾及未來世，總除惡行，而行正法，遠惡就善，棄絕為始，捨樂求道，是吾種子。如上正行，實難思議。而不浄者變令浄，為我法受持。如或未浄，即令了浄。如是如是。若或具足真實智慧、真實妙寶，故非虛謬，善來眷屬甚深妙法，因緣會遇，念念遷改，轉凡入聖，從粗入妙，捨身受身，為真仙侶。六住、七住，亦復如是；成真得道，亦復如是。若或眾生為魔所擾，形神離舍，長役陰關，無有解脫，如是之事甚可怖畏。思道出家，遠出塵漏，如我所說。復能行者，是生快樂，不墮輪迴，不生邪見，能除一切，無有貪著，常奉正教，無有暫捨，恒如饑渴，須得飲食。而說偈曰：
　　清靜妙因，普及一切。未發心者，令得發心。
　　諸不信者，亦令趣向。大發善傾，各得精進。
　　善說法者，猶如良醫。得以妙藥，治諸盲人。
　　令見日月，是大經典。開發慧眼，令得安住。
　　黃林經靈符
　　玉清境黃林經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境上真經　第八
　　清靜妙品，自然無有他想，至上無極，遍及無邊無量，一切天人無不敬仰，受持經法，如愛重寶，如敬我身，如愛己子，念念不忘。即令汝等便得解悟，得無上力，常住不動，無上無極，轉輸成就，是修道行仙之導師。若或說法，無不稽首；若或辯論，無不稽首。善來聞法，一切解悟，三界虛空，權假是名。聖人如是有威德力，故行妙法，示諸眾生如是難事，凡夫下劣，無有勢力，不能度量如是之事，故昏迷難入。聖人於是故行智慧方便門戶，引諸眾生皆成妙善，至於上境，精持教化，乃可脫離苦趣。況夫五陰無實，三徒苦多，念念生滅，諸法不住。善來會中，不退不轉，善得果報，是名為樂勝因。常行清靜，無礙自在，得善果報。汝於會中，思量功德輕重利益之者，復次覺真。若有道士、女冠功德積累，不可思議。真實法侶三萬六千人，眾所共知，明大智慧行，皆悉成就。大道威神為護法城，受治正法，名聞十方，眾人所請，紹隆三寶，能使不絕，降伏魔障，制諸外道。悉以清靜，永離愛纏，心常安住，無礙解脫。念念總持，辯才不斷，布施持戒，忍辱精思，微妙智慧，及方便力，無不具足，一隱一顯，處於虛空，其大智力得無生忍，成道名字，入不退轉，入清靜行。略說大道，五百劫中，講經說法，終日竟夜，論說其義，終不能盡。汝等當知，自此以去百千萬劫，若有修行至無為處，無相有相，智慧入定，不起法忍，從上至下，稽首稽首，三十二相，了見道意，神智無量，猶如虛空，不可量度。復次，至人於往昔時求道正教，憐愍眾生，如母愛子，道甚久遠，非是今日。若能懃心奉持，念念不忘，自發是言，善哉善哉，名為方便。十方尊神感我是心，皆施妙法力，即於是時，五路通達，魔鬼濳伏，正於其時皆明正願，各得成就。而說偈曰：
　　我今所見，即知正法。有大果報，難可譬喻。
　　如於暗處，得大明燈。普使一切，得是光明。
　　身得安穩，無有煩惱。以是因緣，悉得具足。
　　善哉妙法，方是深奧。以是義故，成就果實。
　　上真經靈符
　　玉清境上真經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境道教經　第九
　　聞至道無言，妙隱玄中之玄。因問之曰。天尊遂謂諸天仙眾、無極無邊至真大神，同會妙有殊庭，闡揚教範。汝等皆欲求道，而曰聞道粗妙甚多。汝今發問，是聞果實，乃發此心，求無上道，終不可得。如五道大力鬼神則於劫中，皆同天地生化，為生疑網，求於祭酒，永居土地，不能聽戒，去失道本。如汝等心欲聞我正教，當於此時，發無上大智慧心，大不可思議心，而後得聞。汝令覓道，汝曾得聞，希有希有。道非色中求，非不色中求，不著有中求，不著無中求，為諸眾生假作諸法，隨其所設，強立名字，得其名字，實離名字。無上正真，但聞其名，無量功德，不可思議。何況受持，雖無形相，杳杳冥冥，其中甚精，無礙上法，真性不動，其威如海，其威廣大，降伏勞怨，制諸外道，甚難可得，應化無邊，不可思議。是道玄妙，是言希有之事。說是法相，我今受汝，汝當信念，莫生退想，莫懷疑想，莫起畏想，莫信他想，莫言無力，莫言甚難，但須直心正念，種諸善根，自然了法，入道源流。常得一味，若無所得，不起法忍，善習智慧，常勸一切，普令得道，無生障礙，勿生嫉妬，但施一心，平等說法，最上因緣實難思議，無有窮盡。廣說因緣，無有懈怠，常作法音，讚嘆歌詠，令一切眾生同生迴向，發無上至真大不可得心，成大圓滿，修習正教，廣度無窮。各運大不可思議力、大智慧神通力，當於此時受法，得度善來因緣。如是如是。若有眾生於劫劫中略得聞法，亦復如是，無有限量，無有邊際，皆是種子。恐於種子，自不能種，難生果實。汝等一切甚難希有，能隨順轉，永不退輪，悉皆具足。知種善根，是諸天眾，得無所畏，功德智慧，以修其心，相好嚴身，具足第一。先得善果，捨諸世間所有好名稱高，志趣高遠，無餘復習。而說偈曰：
　　以此善道，示諸世間。猶如天雨，潤益增長。
　　一切諸眾，成就果實。悉除飢饉，多受豐樂。
　　神尊祕藏，無量智慧。眾惡永滅，萬邪不干。
　　神照深遠，得其玄妙。真實不動，得無畏力。
　　道教經靈符
　　玉清境道教經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境上鍊經　第十
　　道言：會中善來無量聖眾、一切天真、無邊無極至真大神，一切諸法，有等不等，眾生亦等不等，復有無量不可思議。我常歷觀諸天、諸惡趣門，故有六宮主其罪福。一曰紂絕陰天宮，二曰泰殺諒事宗天宮，三曰明晨耐犯武城天宮，四曰恬照罪氣天宮，五日宗靈七非天宮，六曰敢司連宛屢天宮。復有二十四獄：一曰鑊湯地獄，二曰銅柱地獄，三曰鐵犁耕舌地獄，四曰刀山劍樹地獄，五曰剉碓地獄，六曰毒蛇食心地獄，七日鎔銅灌口地獄，八曰爐炭地獄，九曰鐵輪地獄，十曰運石為山地獄，十一曰鐵床地獄，十二日劍林地獄，十三曰寒冰地獄，十四曰猛火地獄，十五曰鐵杖亂考地獄，十六曰大石壓身地獄，十七日鐵錐刺身地獄，十八曰鐵丸地獄，十九日吞火食炭地獄，二十曰磑磨確擣地獄，二十一日鐵汁地獄，二十二曰拔舌地獄，二十三曰鐵鎖地獄，二十四曰鋸解地獄。復有五苦之門，周圍二十四獄。一曰色累苦心門，二日愛累苦神門，三曰貪累苦形門，四日華競苦精門，五曰身累苦魂門。三塗，上尸、中尸、下尸。三塗五苦，八難之門。復有九幽九獄分布四方，東風雷獄，南火翳獄，西金剛獄，北溟泠獄，中普掠獄，東南銅柱獄，西南屠割獄，西北火車獄，東北鑊湯獄。復有男女墮落此中，無有限數，非可堪忍，不捨晝夜。太極真人稽首禮拜，上白天尊。天尊曰：此諸罪人不信三寶，惟罪是修，故墮此間，無有出期。我今為汝演揚正教、無上玉匱，令諸眾生悉得解脫。
　　玉虛君於是盟誓至真，請出玉匱中科品，皆黃書青軸，備言要品，籙集救苦真符，而白天尊曰：臣已聞是教典，得如是法，永離地獄苦趣，奉持玉契，昇入金門，無有滯礙。中一巵燈明，分布八后，九獄皆除。於大眾中若有聞是法要，恭聽法音，便生快樂。而說偈曰：
　　天尊言曰，此諸苦趣。皆是自入。若得聞法。
　　亦是慶幸，汝今宣揚。當自堅固，勇猛精進。
　　復以光明，清靜法水。破除諸障，惟破八獄。
　　中及五苦，自然消滅。萬里鐵城，崩落如沙。
　　上鍊經靈符
　　玉清境上鍊經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境上妙功德經　第十一
　　道言：善哉善哉。若復有無量天真大聖、至真大神於其會中，東西南北飛天神主咸皆稽首，種種法緣，非可盡言。四方大智，可令此等無量無邊。若諸男女能發善心，生大智慧，先當調伏其心，修行要行，如是要行，度入法輪，飛天流轉。大藏正教，五千餘文，萬八千篇，盡歸寶藏。飛天八神運力旋轉，四方金龍旋柱鬥珠，八面垂珠，三十二館閣，三十二天帝周迴八方，五色祥雲敷地擁出，光明遍照，藏心書《九天生神章經》，餘經皆歸館閣，轉輪三度，咸使眾生皆明真性，能於法輪受以勸戒，使得更生，還生人中，了見諸法，無有疑惑，種種善根。修此要道，無邊智慧，無量教法，皆在其中，萬世通行，無有障礙。如是功德，無有窮盡，實難思議。於其眾中能明是理，一切見聞悉皆如意。其或未聞如是要法，亦當發心歸依，隨法輪轉，略聽真音，亦得解脫。修此要道，莫生退悔，精進誦詠，以聞奧妙上真之道，而復光明，救度一切免離苦趣，作大利益，種種方便。進修行業，天人歸依。百千萬劫，已生、當生、未生，若發善念，當須敬奉，引入法門，使於此生、當生漸漸聞法，無有魔障，亦能得遇此法。若復有人已於法中聞是說已，亦能精勤而無終始，初雖得道，後生退悔，貪著世緣，亦無解脫。汝等當依我說聽受，廣開法門，自堅本行，亦使未悟者悟，未聞者聞，建大功德。諸行成就，度入善果，見大因緣，普入無為之果，更入鍊度，以致道真，入清靜果。諸有所作，普皆上善。如是一切具，諸功德力，無量無邊，悉皆具足細微之力。法始萌芽，不善修持，而失法本，不能長生。若能積習，功德無有限量。我即說法之時，不有亦不無。以是因緣，故諸法應，亦無我無人，種種見聞悉皆成就。以斯妙力是大不可思議。而說偈曰：
　　能知古始，謂是道紀。未解令解，道之種子。
　　所以者何？天尊智慧。不可量極，微妙之義。
　　深遠難識，強為其相。慧行難思，應見諸法。
　　何為不得，是諸眾生。貪著不識，若明皆悟。
　　上妙功德經靈符
　　玉清境上妙功德經　終
　　太上三十六部尊經玉清境經下
　　黃林經．上真經．道教經．上鍊經．上妙功德經．道德經已上六經同卷
　　玉清境道德經　第十二
　　我說一切皆是微妙。汝等眾真於過去、未來、今生皆有無量智慧，而不明了，八達交橫，種種業緣皆非正念。或有上品不明正性，未全大乘，猶貪香花，不生道德，不發智慧，不行善信，亦能墮落。況或有人顛倒非意，永失因緣，不遇三寶，不聞要法，不聞法皷，不聞祕藏。如是之人若聽我說法，亦不能分別，所作亦不分別，為法相亦不分別。既無自性，亦無他性。若能於此中得聞是說，而能解悟，則於一切法中皆得成就，而至不生不滅，而復成就一切法，而離諸法相，一切言說，亦離諸所言說，不言不說，是明法要。欲行大道，莫示小逕，無以大海內水譬諸小水，無以太陽譬於餘光。我於說法無有滯礙，一切圓滿，實難思議，實難辯明，徧滿三千大千，具諸法界，如視掌中，不以二相，亦無妄相，清靜無為，無今無古，無終無始，廣勸眾生以求善本，捨此身命，方求解悟，堅修法教，悉皆圓滿，甚大饒益一切眾生。即於此時，於未來世中，流布教法。未見未聞及他國土餘諸愚闇、未有達者，皆令因今說法亦得解悟。既得解悟，入不退轉無為大業，到長壽處，第一勝因，難可譬喻。於是眾中稽首禮拜，五體投地，歡喜踊躍，大聲讚嘆，是大不可思議功德，無有邊際。我今聞說，千萬劫中未有今日，一言即於此中無限。真人聞是說已，瞻禮金容，拜受玉科，皆得解悟。須臾之間，得不可思議。復有無量無邊諸天神王及諸聖眾從空而來，皆欲增益道德，妙有真靜。無量大神及諸仙眾同時稽首，無上正真，微妙要品，皆是大梵。若有見聞，悉皆利益，而況持誦，授諸戒法，及廣勸眾生均受妙法，得大圓滿，具足法性，六慾不生，三毒皆滅，神識俱清，成大通智慧，轉轉教人。以是功德無有限量，是真教法難盡宣揚。而說偈曰：
　　汝等當知，靜有二種。一者有靜，我念精微。
　　常念靜行，二者空靜。思念如海，常念精行。
　　即存守一，方得淵源。得究竟靜，盡有歸依。
　　得於諸法，乃可無盡。以諸眾生，本先自澄。
　　道德經靈符
　　玉清境道德經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境洞玄經　第一
　　至妙妙品，無上至真，隱奧難明。於是諸天同聲讚嘆，上白天尊，請開法要。時於座中，咸生歡喜，無量光明，開悟群品。復有無色界天子從彼所來，其名曰皓庭霄度國天帝王子、淵通元洞國天帝王子、翰寵妙成國天帝王子、秀樂禁上國天帝王子，如是等輩四天王子，聞是希有妙相之事，各率國人，智男正女同會，四種民天，騰勝、梵度、賈奕、常融天皆云，如是甚深因緣，得轉勝地無礙之處，得道之真。復有色界天子十八天王，越行天帝王子、濛翳天帝王子、和陽天帝王子、恭華天帝王子、宗飄天帝王子、皇笳天帝王子、堂曜天帝王子、端靖天帝王子、恭慶天帝王子、極瑤天帝王子、孔昇天帝王子、皇崖天帝王子、極風天帝王子、孝芒天帝王子、翁重天帝王子、江由天帝王子、阮樂天帝王子、曇誓天帝王子，如是國王，併其臣子及以國人來至我所，我即為其隨時演說真道上力。是國恭敬，作無礙法，作大法幢，不可思議，聞是妙事，心生歡喜，嘆未曾有。得此善果，甚為希有，得清靜緣，永離聲色，無復煩惱，轉不退輪，永無生死，成大具足。是真微妙，不可具陳。復有欲界六天帝王子俱來稱揚如是大不可思議功德，實難會遇。皇曾天帝王子、玉完天帝王子、何童天帝王子、平育天帝王子、文舉天帝王子、摩夷天帝王子，如是等天帝王子，諸臣、太子、其國人民多不具足，無量苦惱，流浪生死，愛憎別離，怨家惡殺，不可思議。有至心者，聞道所在，不計遠近。我今為說十二因緣，咸使回向，同生真境，及度諸國，隨緣高下，次第令悟。如是眷屬即受正果，俱不退轉，悉得安樂，群臣吏民普得無礙法，同入正真，會登清靜智慧門，發無上心，超安樂道場。我說諸法，常以勸誘，令諸世間漸入正宗，皆得道果。而說偈曰：
　　是法光明，最妙經典。若見在世，及未來世。
　　在在處處，城邑聚落。山澤空處，若王宮宅。
　　順是經典，所流布處。我當此處，大威力神。
　　往至彼所，隨逐擁護。說是法者，普令成就。
　　洞玄經靈符
　　上清境洞玄經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境元陽經　第二
　　爾時諸天聖眾、諸天大神、無量至真大神心生歡喜，得聞天尊如是廣為大眾演說，次第修行，具足成就。是作無量無邊廣大福田，為諸眾生作命根本。若能善調理性命，自生和暢，保全肌膚。隨時方便，精修行業，於其田中常得甘雨灌注，年年豐熟，無有損傷。是大利益不可思議，普使群生皆受濟度，成就如是，以此自在，威猛精進。既聞法已竟，即於此經中復起清靜心，起自然心，起無畏心，起慈悲心，尊重修行，復得聞此。諸國外道聞得受記，亦皆受記，最大因緣，是無量果，得如是事，心開意發，悉皆明了，身得廣大天而無邊際，大周法界無有窮盡，三十二相徧滿虛空，八十種好門門利益，示有示無，或隱或顯，無量甚深，微妙無為。上力不勝歡喜，如此所說，為善方藥，能救諸苦，方便濟人。善識病源深淺，對證用藥，乃知四大增損。常發大慈，悲愍眾生，故令同得歸依，以教諸眾生。演說大智慧，欲使一切眾生深入法門，得聞秘藏，即得不生不滅。一切世間不知不見，無量無邊。諸天信眾悉能知見，能覺悟者，是名真人。能知正悟，直至上乘。若非世間有何異相，亦是世間，亦非世間。如言其異，要須約略。如是汝當宣行要法，為諸來生者作大善緣，常須演說，非但今日今時，究竟善法當莫窮盡，大通智慧皆莫能盡。況諸演說而能得盡？汝當信受，即當告汝，一一分別，甚深道本，當得解脫，第一因緣。若通智慧、大慈悲哀愍，普濟眾生，為法因緣，為世作親友。善哉，難可思議。先立是法，普救諸有情，徧觀諸眾生染著於色，染著於欲，不自知覺，自作如是苦惱，念念以此為樂，妄言綺語，兩舌惡罵，貪慾嗔恚，愚癡邪見，雖聞是法，亦不精進，自致斯苦，永無解脫。我說諸法，皆得滿足。而說偈曰：
　　我今聞法，莫起分別。若起分別，沈迷惡趣。
　　若男若女，皆生信向，皈身皈命，得成道子。
　　汝得是言，故須演說，難得之法。為當來世，
　　善利法子，虛靜還源。成我弟子，既靜且常。
　　元陽經靈符
　　上清境元陽經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境元辰經　第三
　　大道旨趣奧妙，隱韻難言，凝然不動，自得常存。若復有眾生不知道本，不察根源，恣縱貪欲、瞋恚、愚癡，邪淫、偷盜，殺害物命，不敬天神、地衹，不奉教法，穢慢日月星辰，諸惡皆至，種種行諸不善，為鬼磨滅身形，常多乖謬。驕慢於一切善法，心不信吾道，橫作於無道，非法所行，眾鬼皆疾，善神皆散，不來護持，諸惡業緣悉皆聚集，病患連綿，欲滅其身，不能得於老壽。喻如朝露，不近太陽。捨遠諸善法，無有善念道時，增長於惡趣，行諸不善，實難懺悔，命終之日，無有出期，永沈地獄。其家若有奉道弟子，智男正女，精修大道，發一切善念，請命道士嚴潔家庭，堅立絆黃二旛，各長九尺。
　　徘旛立左，當寫《九天應真經品》大書道字，嬸頂四帶三十六符，旛身書《九天應真經品》四句云：
　　符命通溟漠，靈旛颺曉風。遷神超北府，飛舄上南宮。
　　黃旛立右，當寫《九天生神章經》五仙中靈之炁，大書仙字，旛頂四帶三十六符，旛身書《生神章經無》四句云：
　　太微迴黃旗，無英命靈旛。攝召長夜府，開度受生魂。
　　二旛俱立門首。振響帝鐘，召集十方發心懺悔，亦能成就智慧，從前罪障悉令消除，十方十地之中盡處福德，自在之鄉遍及一切，等於虛空，無有障礙。諸天大力、無量大神王興大慈大悲無邊善念，無小無大，悉皆度脫。一切苦惱，如湯火銷鎔冰雪。如此大智慧力無所障礙。普為諸天人，同發至真願，出入非有無，應化無邊畔。無有別心，有一切大智，度脫於眾生。若有行念者，真是道種子。當發種種善心，願達過去、未來最大因緣，無量惡業悉皆了解，過去、未來即於長在。習方便法，於無量無邊眾中各起敬恭，得聞道要。而說偈曰：
　　汝今得道，永保長存。礙然不動，方名正道。
　　本非起住，亦無去來。但見眾生，均有生滅。
　　真道大慈，常無棄捨。何有生滅，以為眾生。
　　不能常住，探可悲愍。微妙之道，皆為無量。
　　元辰經靈符
　　上清境元辰經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境大劫經　第四
　　大道境界遍滿，無量無邊，盡虛空界，無有窮盡，無有劫數，東西南北、四維上下，無復滯礙，能成一切諸法，了解三業，要路通達。諸法相無有遺滯者，心願成，盡無礙樂，得道法，得聞無上事眾，廣說要法因緣。大法無限，當作難盡思議言說，精修六行，能進入無為。更發如是清靜大智慧願，大慈悲願，能棄一切色，能棄一切慾，能棄一切貪，能棄一切瞋，能棄一切癡，方便平等，慈悲救度，救一切苦眾生。我今施汝三五一四中忍辱一切事、精進不穢法，思念不退輪轉，永不思邪意，念念是一切法王，能思受於一切諸法。所有迷妄者悉無有怨恨，讓德於世間，不欲人之所欲，亦容於一切，無理亦不辯諍，遠去世間諸煩惱、夢想，藏身無為，處於湛寂幽靜。心不負所言，行業不遠離經戒，晝夜常行道果，飲食坐外，皆明道法，五味不貪著，六情俱能解結，口雖雜食，心常不味。凡所養生集氣，亦非服藥，自生肌膚，強壯真陽。竟不思想、耗散精神，目不虛視。種種諸惡業、一切諸煩惱，並皆消除。其諸來世男女生於末劫，不遇明師，不親善教，生諸一切無量諸惡業，起一切念想，輕陷良善，作諸無量重罪，不能懺悔，死入無邊大地獄，沈溺五苦諸惡道，身體抱銅柱，足履刀山，手攀劍樹，復入鑊湯，吞火食炭，頭面焦然。天道、地道、人道、畜生道、餓鬼道、地獄道，或胎生、或卵生、或濕生、或化生，無復有因緣，離諸惡趣，永不見光明，終不得出離。若有一切發無上智慧心，廣為宣說，得是因緣，開悟正因，還明本性。今日大善，不可思議。如此所說，汝等無量無邊大眾得聞未聞法，得見未見法，始登道場，皆承妙力。凡有一切見聞，盡皆如意，不復顛倒迷惑。諸大智慧皆令得道，普行正教。而說偈曰：
　　心念眾生，如母愛子。眾生生死，自溺輪迴。
　　無有出離，難明正法。若有見聞，亦能精進。
　　上道無親，唯是善人。勸念眾生，宜加衛護。
　　以其身心，令解調伏，尋道根本，真正智慧。
　　大劫經靈符
　　上清境大劫經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境上開經　第五
　　如是經中大圓滿性無有限量，所有演說一切諸品要法，上境至真甚深微妙，無有虛謬。前劫，今劫、後劫，諸如此等言說，汝等各宜敬信，生大慈大悲無礙心、大不可得心，必見希有之事。凡今天下所願，皆欲冥心寂靜，恭敬聽信，不得生諸惡業，貪毒、邪見，無復妄談。諸天日月星宿周迴數度，皆主明灾福因緣，或順或逆，或留或伏，或明或暗，或昇或降，或沈或寥，或躔或度，皆主吉凶。周天二十八宿皆歷諸天。故有下方人民，皆當修崇恭敬，看其行度，祈禱禳謝，即得兔離諸厄難。我今為汝演說禳度星辰之法，當嚴備香花燈燭，於清靜堂宇塑繪十一曜儀形，二十八宿、諸金井、銀河、紫堂分野、吉祥凶禍、妖孽暗昧星真形儀，看宣經文，修設醮筵，用五穀布燈，取本命年月日時所屬，更用五方色彩安鎮壇內，皂一尺，赤二尺，青三尺，白四尺，黃五尺，稱揚法事，一切星真並皆回曜，轉禍為福，變凶為祥。若有男女能依此法，而未聞如是要法，凡能修齋、建立道場之人，各宜轉轉教人莫生障礙，於其福德亦不可思議。若復有人無力可以修崇，能生敬信，讚嘆功德，其於善根亦能增長，一切灾難亦皆消滅。若復一切善士能發大慈悲行，則於境內大施福力，建立壇宇，廣崇供養，欲令一切皆承道恩。如是福德無有邊際，無有窮盡。能發善心，為人修禳？莫生懈怠，亦復如是。於其眾中，若復有人見人建立道場，自生輕慢，不信戒法，稱是虛言，若有灾難，但欲希望苟免，當於此時，若發善念，不能上達，使及一切眷屬皆不聞法。如是諸苦，皆是自致，及生異世，永失道德本原；所有諸障惱連綿，世世無復解脫，即於其後大得傷害，流及累世子孫，誠可悲哀。我今說法，欲得皆能信受。而說偈曰：
　　汝等敬奉，莫生懈怠。莫起怨恨，莫生惡相。
　　絕滅一切，種種諸累。心常清靜，行常智慧。
　　意滅煩惱，念不退道。如是等事，各宜執戒。
　　永不復犯，故現諸法，皆信是行，至無上道。
　　上開經靈符
　　上清境上開經　終
　　太上三十六部尊經上清境經上
　　洞玄經.元陽經.元辰經.大劫經.上開經.內音經　已上六經同卷
　　上清境內音經　第六
　　天地變異，自有定數，陽九百六，以為灾害。若顯示妖祥，皆明證效。今夫一切人民、六親眷屬皆得神氣與性命，假託父母與生育而成，而實受稟於天地，以天地為父母。見災害、善惡是天地之氣清濁。凡一切修習上道、增進智慧之人，若能廣勸修崇，即知禍福因緣，皆由天地變異，懃心禱祝，修持上道，各發如是上願，遵奉道典，能令一切各歸正教。夫天地不通，或因大怒，自生灾咎，五穀不熟，人民死傷，兵戈競起，疫毒流行，日月星辰皆失度數，此乃天地大凶之歲，罪惡不可復名。如聽上妙至真要法，俾令一切諸惡悉皆絕滅。汝知天地奧妙意義難可稱揚。夫大灾異變怪者，是天地大怒也；中灾變異者，是天地中怒也；小灾變異者，是天地小怒也。比之人事，大事大言，中事中言，小事小言。不空言也，不空見也，不欺人也。夫見大瑞，則應天地大喜悅；見中瑞，則應天地中喜悅；見小瑞，則應天地小喜悅。夫無灾無瑞，是天地氣藏，不見象，不見形，不顯祥，不明變。當知歸奉至尊上境，明了一切諸法內隱音韻玉章，皆得成就一切善緣。復有天地大譚、天地中譚、天地小譚，皆有示象。如十一曜中惟有紫炁，不示象，則永不興灾異。日示赤雞，月示白兔。日遇春青龍，夏朱雀，秋白虎，冬玄武。月兔中有青桂、臼杵，四時不變。木德星君兔頭、猪身、虎尾。火德星君馬身、蛇尾。金德星君猴頭、雞身。水德星君黑猿捧筆墨硯。土德星君羊角、龍頭、犬耳、牛身。羅喉星君羊角、犬爪、牛尾、龍身。計都星君龜。月孛星君蛇。若示此正象，皆不為灾。若興變異，昏暗不明，悉無文釆，日月木金紫水皆不為灾。若遇失次，則略失明。火失次，赤髮露眼；土失次，遲滯；羅、計、孛失次，皆隨十二宮變相，則示灾。遇金星吉。若能依度禳之則吉。而說偈曰：
　　禳度之法，感化之機。汝等當知。清浄身心。
　　修習上業，先當恭敬。次示正信，四德成就。
　　方盡皈依，若男若女。依教奉行，不懷疑惑。
　　了達真源，洞達杳冥。更能信受，而復度人。
　　內音經靈符
　　上清境內音經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境鍊生經　第七
　　道明正統，從古到今，皆令上士、中士、下士一切見聞，無有限量，徧虛空界，曠蕩無涯，漠然開通。皆令諸餘一切咸得受用。凡人將興者，多因好善；凡人將衰者，多因好惡。將吉者易開導，將凶者難辯明。天道常祐善人；大道立法，思歸有得。天道每遠惡人；大道示威，不肯扶護。若復有人能修持上道，敬奉師尊，傳受經法，還復精氣灌注身田。以丹砂書秘篆靈符，吞服入其腹中，當見腹中之文，大吉，百邪皆去。五官為主，為道之初，為神之祖，百節筋骨、四肢八脉皆合真元。門戶出入，邪氣自散，真道流行，內外洞明。守之積久，天醫自下，百病悉能消除，因得老壽。愚者不知自然，捐去妙法，雖遇宿善，亦變為凶。賢者以為重寶，尊重敬奉。此可謂長存之道也。獨貴自然，形神俱妙，體相常樂。守此神氣，性命自得，逍遙道果，昇入金門。若不知其祕要，抱其有奇思，反為咎，則失自然，不可得長生之道也。汝今若欲依前修持，不若先養其母，後愛嬰兒，五精皆朝泥丸，還元復命，自得保守，無復虧損。乃可精修行業，出入華房，森羅鬱茂，覆蓋羣生，是真寂真定、大圓滿、大智慧、大無邊無盡莊嚴法相，普救一切，徧周法界，四方四境，萬萬餘里。遠近多諸冤結，善惡相半，未能解悟。惟憑一心，歸奉真宗，求師慕道，自到帝前。積習已久，亦能超凡入聖，遠離惡趣，當令清靜。汝等未來皆未門法，，若復將來皆是因此福田能種百穀，歲歲豐熟，無有旱傷。普集諸天，無量無邊，盡虛空界，難可思議，福德廣大圓滿。萬聖千真，同伸讚嘆，是斯良因，利益一切。諸天仙聖俱會一時，常生歡喜，作如是言。若復至人用心堅固，永不退轉，無有障礙，即於世世生生、永劫流轉，得遇明師親授奧旨。如斯法教，難可盡述。而說偈曰：
　　感化之德，難可稱揚。汝等善智，各奉教言。
　　悟彼真元，輪轉善道。無有休息，清靜解脫。
　　無為自在，常行正念。必自當得，行此事時。
　　寬裕為心，捨除四惡。行大功德，作無礙心。
　　鍊生經靈符
　　上清境鍊生經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境靈祕經　第八
　　夫人居天地之間，開闢以來，自有名字為人。人迺中和之氣，凡物之長也。尊且貴，與天地相似。而不能與天地長久，是招攝之道不能修習，所以致其淪喪。至人能明是理，會合形神，修真鍊氣，造於俱妙之地，自可逍遙正性，直入金門，永斷輪迴，超昇成道，誓度眾生，作諸善緣。當知人身難得，真道多迷。若失人身，萬劫難復。今或一死，乃終古窮天畢地，莫知其因；既死之後，莫知其往。乃是攝魂集魄，會合其身，頃刻之間，復歸杳冥，故大可悲哀，大可痛傷。我今語子，當明正見，了悟生死，不為悲嘆，一切冤尤，俱得解脫，永不為累。故天地格法，天地萬物父母，恐於其中復有自冤自哭，致諸苦惱，妄生惡業，實非天地患難所鐘。苦毒難忍，仰呼於天，俯叩於地，而自悲傷，稱其冤苦。故天地為生真道，一切奇方轉轉教人，鍊魂陶魄而能生化，然後可以自防而得小壽。初無正道大智慧法，通解要法，與天地齊其長久，與日月齊其明照，與星辰隨其周運，與劫數隨其輪轉，雖得小壽，亦無利益。凡有形賦受於天地之間，皆有磨滅。況於人居天地之間，七情六慾有以牽纏，富貴得以驕忽，自謂充足，不知思慕真道，貧賤自生怨恨，反道輕身，不生慚愧，惟生惡業。學道之人初乘智慧，未達世機，尚縈煩惱而有所求，亦不肯力學真道善方，自生輕忽而共生悔恨，笑賤真道，反以為邪偽，但求小利以亂天道，欺罔正真，自致死地。一切愚人皆知有死，修治墳塚，皆欲堅固不壞，預修作死約，製造凶服以遺子孫用，多置財寶以為威儀具備，世俗可觀，種種如法，實無利益。不思此身既死，若復更生，作何報對。汝等若非聽受吾言，亦應如是。我於一切法中皆明正道，示諸眾生，隨緣應感，不復貪著，快樂自在。而說偈曰：
　　發一切心，皆當盡意。若男若女，須明妙本。
　　即於此時，念念不退。是我弟子，有道之人。
　　常行上行，不處四惡。不行邪慾，不行一切。
　　種種諸業，不見所有。不見所無，念道求法。
　　靈祕經靈符
　　上清境靈祕經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境消魔經　第九
　　人之生世，常知有歸，生死周迴，曾不休息。譬如日出於東，亦自西沉。古今帝王聖賢，亦皆如是。但於時時每思自重，愛生畏死，旦夕思念，皆求異聞，妄假殊方異術，以為延生，反害其性。敬事鬼神，諂求餘福，將以求福，反以招禍。應有道術之士託為祥瑞，自謂感動天地，得延老壽，可以度世。萌此念願，即生妄想，信邪敗正，自沉惡趣，永不解悟，不修正道，不明正因，不遇善知識，不斷惡根本，不能深計遠慮，自致憂惱，昏亂不明。如此之事，皆為反道害教，造無邊罪。不復懺悔，是其邪說已固，正道難入，故能如是。古者聖人聰明大達，以為天下萬世規模，亦欲後世皆知邪道而能魔障善道，故明智慧；亦令一切魔鬼皆悉消除，俱聞正道。而於利益，不可思議。當時亦出眾賢，人俱會盛時講明法要，實為輔相，洞明天地始終，深窮往復輸迴，不言人死復生之理，不言生死異途，亦不明言生死去來不實，言無生滅法要，使得道者自達玄機，了生滅法，而於智慧無有限量，生滅之理自然無畏，一切種智普及後來。如聞是法，亦皆得度無上至真要路，登大法橋，直超道岸。若復有人尊重正教，具足智慧，亦復如是，永除貪著，魔王保舉，上達帝庭。上及帝王，得之則垂拱無為，天下自治。賢者得之，盡其孝悌忠信，上輔其君，安鎮國祚，灾害不生，妖孽永消，吉星常照，禍星自滅，兵戈不起，春瘟不行，夏疫不作，秋癘不興，冬廣不侵，風調雨順，禾稼豐登。一國男女欣樂太平，廣大徧滿，無有窮盡。更能精心奉持，永滅三塗五苦八難，執符把籍，直上玉京，逍遙自在；昇入朱宮，鍊度身形，名標紫策，受命丹霄。五帝大魔、諸天上仙、三界魔王、飛天神王、無量大神並乘恩宥，咸度妙法，徧遊諸天，共保具舉，飛昇上清。而說偈曰：
　　心發大願，作是福力。今及大眾，亦當信念。
　　自得高妙，真正妙法，得無量善，上道徧知。
　　正念弘普，令來眾生，行時當得，長本入妙，
　　智慧具足。有相無相，最大智慧，離諸他念。
　　消魔經靈符
　　上清境消魔經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境無量經　第十
　　天地正統，永除灾難。日月五星，光明晃曜。兆民因而興盛，各發善念。迨夫人民囂浮，時俗態異，自傷和氣，天地興夫大怒，日月星辰三光失明，天地戰鬥不和。其驗則風雷不時，傷損物性，各不發生；兆民死傷，陰陽氣戰鬥不和，五穀不熟，水火失度，灾難並起。夫陰與陽本合，相扶助共生和氣，而反戰鬥。我故明示法要，講說禳謝之因，得免諸難，俾令一切人民皆知道本。於是至真大神、無鞅數眾、一切天真、十方無極無量品聖眾咸皆稽首，上白天尊曰：臣等未知正道探妙。幸望大慈廣為宣說。敢問亢旱、一切草木焦枯、民困饑餓而死，是何異因？
　　天尊曰：夫亢旱之灾，乃是太陽失度，六陽俱恨，因以為害也。陽九之數一千八百年，遇甲為太陽九；百六之數一千六百年，遇申為大百六。陽九不過甲，百六不遇申，不為灾矣。小陽九一百八十年，小百六一百六十年，總運甲申，方為灾矣。若不甲申，不為灾矣。敢問水灾？
　　天尊曰：水是太陰失度，六陰俱恨，因為害也。皆同其數。敢問火灾？
　　天尊曰：火是火星躔度，失次過所，過分野，下為童謠，美則為福，惡則為凶。下寅、申、巳、亥位，主焚州縣津鎮。下子、午、卯、酉位，主焚寺院、宮宇、廟舍。下辰、戌、丑、未位，主焚人民住居、城市、山澤舟船。於是大眾咸為啟請：若有此厄，如何救度？
　　天尊遂謂眾曰：夫水早火灾，皆因人民為善與不為善。鄉境為善，灾變為福；鄉境為不善，福變為灾。復有天攙、天搶二星下降，主盜賊紛亂，劫奪人物，殺害性命。若不修崇醮筵，拜奏表文，應難禳度。
　　於是天尊乃示太乙醮式，令寶德真人下降流傳，令一切人民俱免灾難，永無水火旱魃、盜賊灾殃。如是利益，廣及一切。若於所在，無力修崇，可以齋戒沐浴，請命道士專誦此經，乃至百徧，亦可禳度。而說偈曰：
　　道法無名，在人修行。至真妙法，難得遭遇。
　　汝今得遇，夙生慶幸。轉轉教人，作大福力。
　　灾殃自解，福慶旋臻。若能敬奉，常亨利貞。
　　天地陰陽，皆調和氣。一切人民，皆得自在。
　　無量經靈符
　　上清境無量經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境按魔經　第十一
　　天地分形之後，判以清濁，清者為天，濁者為地。以何為始？始十極千，位證真人，分形教化，而後天地陰陽日月運行之度始分。度數得定，於是分炁。東方九炁，木位柔順；南方三炁，火炁猛焰。火炁惟三，與木位九炁相等平分一十二炁。西方七炁，金位堅實；北方五炁，水炁浩蕩。水惟之炁，與金位七炁相等平分一十二炁。東北、東南、西南、西北取四方餘炁為梵炁。東南炁平，西北炁平，與四方炁同。東北炁多生山石、大木、巨獸，西南炁少，惟生寶物。上、下二位，即中央土位分一十二炁。起為天，藏為地，故天地各有三十六炁，而後能生產萬物。於是十極至真大神、天真大聖同時稽首，上白天尊曰：臣等幸聞正教，未達玄機。惟願慈悲廣為宣說。
　　天尊謂大眾曰：天地之炁隨數運動，亦有否終。日月五星諸天星宿至聖神人難免灾否，而況末學道淺，欲無疾傷。於是大眾咸皆驚怖，稽首再拜：若有此灾，如何救度？
　　天尊曰：汝等宿生慶幸，得遇善因、種種見聞。夫人之生於天地間，皆為七情六慾迷亂身心，遂使不聞正道，不悟妙法，惟罪是修，故雖懺悔。我今為汝宣揚正教，敷演玉音，看轉真經，廣陳供養。或因甲子，或遇庚申，或於正月，或於七月，或於十月，并八節、本命、生辰，嚴持香火，精勤奉法，修集至真之炁，會合陰陽，通上下血脉，與天地交，納正炁，卻除邪穢，灾病不生，鬼魅悉除，五路通達，六畜興生。汝宜聽受，轉轉教人，悉令後學俱聞善果，皆獲吉利，闔門眷屬悉霑勝善。是經乃名為不可思議，其功德力亦不可思議。於是諸天仙眾、無量天真、至真大聖、無量無邊諸天大神、無鞅數眾俱聞是語，皆生歡喜，擁護教法，流傳於世，普令一切利益無量，勿令下世未悟凡夫輕泄漏慢，不獲福果。而說偈曰：
　　真常不變，是名真道。一切諸惡，悉皆遠離。
　　譬如蓮花，不生陸地。滋濕之處，乃生是花。
　　濁泥之中，出諸染穢。出諸貪著，汝行清靜。
　　如比蓮花，行此道時。上德之子，眾相具足。
　　按魔經靈符
　　上清境按魔經　終
　　太上三十六部尊經上清境經下
　　鍊生經．靈祕經．消魔經．無量經．按魔經．上通經　已上六經同卷
　　上清境上通經　第十二
　　虛無自然之炁化生天地，正炁變通，邪炁消滅。夫正炁少則天地為邪炁失明。惟邪炁多故能害正炁，正炁多則能禁邪炁。此乃天地自然之炁。夫一切邪炁，皆因正炁不行，邪炁得入。凡修真之士當令邪炁消散，修無上至真之道，以得延年不死之法。夫人受天之命，自有格法。天地所私者三十歲，若此天地日月相推有餘閏也。若修存上道、至真之道、吐納藏神之法，則與天地相昇降，乃能不死。是以固守形軀，不能通變，終無損壞，不若和神集氣，與道合真，隨物見形，莫迷正性，乃可長久。夫人之生，一切筭數衣食皆有定分。雖有定分，亦在人修行上道，以增福祿。如人春不耕田，至秋望收，及其無應，乃曰此乃天分，自不作善，以圖福報，何異於是。今日食人，而後日往食之，不名食人，名為寄粮。今日代人負重，後日往寄重焉，不名代人負重，乃名寄工。今日得人共謀，後日亦往與共謀，不名為助人，名為交功。今日譽舉於人，後日得人譽舉，不名為譽舉於人，乃名為更迭相稱。如此比類者眾多，不可勝計。今人略作善行，便望福報，何異於是。至人上士則不然也。人不佑吾，吾獨陰佑之，必獲善果報。人人盡為惡行，我獨為善，必獲善報。人不加功於我，我獨樂加功於人，必獲善報。人不食飲於我，我獨食飲於人，必獲善報。人盡習虛偽之行，以欺於我，我則以誠信待人，必獲善報。如此比類者眾多，不可勝計。今日有恩於人，必望其報，若或不報，即生怨恨，不能如是。至人上士即求天澤；中士即求人澤；下愚亦不為善以應於天，亦不為功力以應於人，空欲求福，誠可羞恥。如人今生富貴智慧，是人先世為善，應受此福。若於今生富貴智慧，即生貪求，不肯布施，不作因果，則於後世，還復貧賤愚癡，現世因緣亦復如是。而說偈曰：
　　解了空旨，解一切念。必其會遇，同入妙門。
　　自在如意，如此等法。無有窮盡，略明要說。
　　汝等當知，但行善念。思念一切，幽冥之處。
　　皆得光明，無為妙相。悉令具足，利益如是。
　　上通經靈符
　　上清境上通經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境太清經　第一
　　皇天之炁悉下生，后土之黑炁上養，五行之炁悉相生，四時之炁悉相通。凡天下之民均同是性。天性既善，悉生萬物，無不置也；地性既善，養生萬物，無不置也。聖人悉樂理天下，而實法天地，故萬物皆受其功。大善神仙真人助天地而不敢輕，尊之、重之、愛之、佑之，悉與元氣同，與天心相符，與地輿相得，故獨長吉而無凶也。古者聖賢之人深思遠慮，乃知天道，故專行善，不敢為惡。後世巧偽，務行惡業，而欲去凶遠害，不可得也。且欲示子一法，可以終古自養，而極至者，不可暫忘也。今人欲去凶而遠害，得長壽者，本當保其自愛、自好、自親，以此自養，乃可無凶害也，身得長保。飲食以時調之，不多不少，是其自愛自養也；閉門戶居內，不與俗事，是自愛自養也；而盡日求道根源，安貧樂賤，無憂而已，是其自愛自養也。若以此而為自愛自養，不可得也。夫自愛之道在誠，雖應世而不見其擾，雖處靜而不見其拘，見人之過，不以為過，而還自視，未嘗須臾離之，是自愛之道也。夫自養之道在於無憂，晝夜運動，未嘗役於其心，是自養之道也。若能信是而行，萬劫受用，無有窮盡，我自天地未判之先，太清之外，不可稱計。虛無自然，渾合真理，一切無有。汝等若非吾設大法教，普為宣說，無復得聞如是要法。視之不見，聽之不聞；若言有，不見其形；若言無，萬物得之以生。百億變化，浩浩蕩蕩，無前無後，無圓無方，無去無來，無生無滅，無形無像，無高無下，自然空玄。分形之後，方有天地、日月、星辰。道法開明。一切群生得聞是法，快樂自然，無有邊際。本性皆空，非觀心照，等於虛空，自悟本性因緣，無有他想，平等無有異念。若能志心念誦，深心受持，則能滅除一切宿障，皆得和合，厄難俱消，身心清靜。而說偈曰：
　　樂求勝法，斷色斷識。具足行之，遠慾遠貪。
　　如是果報，無礙無障。清靜自然，無有餘穢。
　　樂法為妻，愛經如玉。慚愧之心，常生回向。
　　心意柔軟，所說修行。多增智慧，以為覺悟。
　　太清經靈符
　　太清境太清經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境徹視經　第二
　　學道修真，極道、濟度，應當發心。學道，從初至終，念念持齋，心心不退，忘心滅心，終始運意，行坐動形，寂若死灰，同於枯木，滅一切想，滅一切念，滅一切心，則隨念隨忘，神行不繼。歸心於寂，真至道場，謂迴心至道，翹真玄真至道，福降無窮，灾消未兆。隨力修行，惟竭一心。丹心贍望十極，燒香禮拜，運身運心，歸身歸命，恭敬道祖三寶。抽捨浄財，市諸香油、八珍、百味，營饌供養，請命道士，歸心啟告，懇祈至真。如此運心，洗諸塵累，宿根罪惱、生死愆尤，等一至誠，齋修萬善，內外洞徹，遍照萬方，令諸眾生同得贍視。其福無量，不可思議。若或齋戒，精思上道，萬慮都泯，物我齊忘，虛室生白，真靈玄應。此最上道所修。若復有人發無上心，欲有歸向，皆須持齋，始啟本心，上救七祖窮魂，下及己身，禳灾度厄，增延福壽。獨運至誠，設齋開度，必使魂超九夜，爽鍊三清，命遠年長，神仙得道，思賢慕道，以彼之有開此之無，以彼之德開此之愚，破其慳貪，成其高行，清靜身心，神氣運用，往來無窮，無有滯塞。祈告天地，啟告明靈，須絕妖氛，精潔內外，皆欲泯其萬境，息此六情，普洗煩心，徧證諸想。故學道者不勤行業，不修齋戒，難達至真，徒勞山林。凡持齋嚴奉戒律，務欲行道，歸奉上清。求真學道，鍊氣延生。普及人天，徧資凡聖。然上士所行，非凡下能奉。夫金籙科品，保鎮國祚，消灾延壽；玉籙要品，保安社稷，永絕干戈；黃籙正範，開魂度爽，徧及生死，聖凡同修，自然廣濟幽明，普救一切孤滯，徧救付切九幽苦爽；三元、八節、本命、生辰，學道修身，謝愆求福，救諸三途五苦八難、牢獄疾病死亡之厄，持念神呪，辟斥瘟灾、時行疫癘、邪魅故氣。復有《金房》、《天寶》、《正一》、《太平》、《五鍊》、《旨教》等經。精勤行道，依奉正範，各具本經。而說偈曰：
　　燒香建齋，功德無量。甘露法食，解脫為漿。
　　示彼之有，現諸國土。供養十方，無量道寶。
　　及諸眾生，而修浄土。教化眾生，具習威儀。
　　施無畏力，發無上道。普伸啟請，而示其行。
　　徹視經靈符
　　太清境徹視經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境集仙經　第三
　　夫行道皆有至行，當盡虔恭；運志運心，使真靈降感；行炁行神，令人天周布。故入靖登壇，誦經禮拜，朝真謝罪，皆徧行道，遶壇三匝，並依本法、凡雜謝罪祈恩之會。或為天地，或為帝王，或為國土，或為人民，或為祖世，或為己身，或為家門，或為三塗五苦，或為六道四生，皆須建齋行道，燒香禮拜，誦經讚詠。凡所祈向，並須修齋；凡國土有灾，兵革四興，兆民疾疫、水旱死亡、一切凶危，皆須修齋。若造經像，殿宇、宮館、觀室、洞府、巖舍等處，建立道場，或造鐘磬、法器、天樂，成就一切功德，亦須恭敬，廣設清齋，虔伸啟請，誦經念道，斷諸惡想，令內外增善，讚嘆功德，不可思議。凡讀誦經文，禮拜行香，一依經典。三捻上香，三禮，三度九禮，端身稽首，讚詠玉音，令其和暢，無使不齊。欲其一切見聞皆悉歡喜，同聲讚嘆，敷揚道法，如斯功德，是不可思議，是無量無邊智慧。亦復以是功德，過往宗親，俱起浄境，見世眷屬，受諸快樂，當來托生，常居福地浄土，衣食常自然。是故發是浄心，普令莊嚴。種種香花燈燭羅列供養，普獻於三界諸天、四司五帝、三官九府、一百二十曹僚，虔伸懇請，注福延生，消灾度厄，營護臣身，普及一切有情，天道、地道、人道、畜生道、餓鬼道、地獄道，一切苦惱普皆消滅。更能持齋，精心用意，絕其貪取，不著聲色，隨力布施經像，勸人廣作福緣，如斯利益，乃為不可思議，七世父母離苦昇天，逍遙快樂，合門和睦，世世昌熾，與道因緣，罪累蕩除，福慧圓滿，天下太平，萬國和同，一切眾生兔離諸苦，同入正真。至心稽首無上正真三寶，讚詠功德，為諸來生作諸善緣，開於愚昧，仰受聖恩，百福莊嚴，萬善雲集，資於群生，離苦解脫，供養尊禮，慈悲教典。永願受持，旦夕燒香，以求福利。流傳於世，無有懈怠。而說偈曰：
　　善方便智，隨意能現。成就群生，通達無礙。
　　離有離無，無有彼我。常持善願，勸人發心。
　　令求勝善，去遠惡道。得無畏力，清靜法果。
　　一切無礙，普入法門。皆有是心，悉皆得度。
　　集仙經靈符、
　　太清境集仙經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境洞淵經　第四
　　大洞《太清經》 中寶雲玉座，五色祥雲遍滿虛空，無有窮盡。諸天大聖及諸仙眾會集其中，洞明奧理。時有天童、天女奉寶來獻，供養正真，願請大慈廣垂方便，講說諸經，散布道流。乃至千經萬論、總是妙義，能令一切皆得解悟。
　　天尊是時遂為眾曰：凡道士、女冠出家之後，須持經戒、法錄，詣師參受，當竭至誠，得經之後，不敢怨道咎師，泄慢靈文，殃及七祖，受考冥司。若有至士罄竭丹誠，德業清素，立行正直，世代所稱，身心俱浄。未聞道典秘要，宜精心向道，求師開度，超登福果，進無上道。既備經法，同心一意，必期冥感，不得外假威儀，內懷自足，妄稱此長彼短，妄言此是彼非，嫉人勝己。常懷勸誘，莫笑未達。如斯智慧，日日增長，以至無盡智慧，難可稱揚。夫三洞大經，傳有年限，上聖以四萬劫方傅上真、上仙；神仙以四千年，或千年、或七百年；凡世以四十年。若能明是經典，實為不可思議。賢智尚以為難遇，而況於末學道淺，豈易得哉？若有學士傾心期！於一會，宜須盡心，永持盟誓，精感神明，不負初心，久而不怠，亦能進階仙品，成無上道。惟恐無志，中道自廢，反覆害道，非惟無功，又且有罪。汝等宜信吾言，遵守教法，廣度流傳。凡有祈請，皆須依法受持，端心正容，羅列次第，從容雅步，聽十二時鐘，持花讚引，持節執爐，把旛建諦，雍容上壇。凡道士、女官自為及為人祈恩請福，懺罪消灾，皆須至心一意，至誠懇禱，關啟白言，皆調暢聲氣，使文理正直，不得戲弄音曲，高下作聲，詞音混雜，令眾怪異。或行法事，或禮謝讚唱、講說，皆須習，使流利，不應臨時停廢，文理斷續。非惟關奏，有失威儀，抑且又招灾咎。每事專心，執按本格儀範，當獲福報、無量無邊種種利益。天真欣悅，眾法和美，如斯功德，永臻福慶。而說偈曰：
　　浄為法果，大可稱揚。浄為法藥，救一切病。
　　浄心為最，安樂為至。浄嚴等一，無有邊際。
　　世間道法，消除眾毒。先救餓渴，化彼眾生。
　　令得成就，了斷諸惑。常存好事，得法深重。
　　洞淵經靈符
　　太清境洞淵經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境內秘經　第五
　　諸經功德，歷劫秘藏華堂宮室寶蘊之內，不敢輕洩於下世，今幸得聞。若有受持之人行道演說，持誦真經，皆當以五色花置笥中，每行道唱善，則四散虛空，名為散花，以陳志願。讀誦此經，皆當先遶經一匝，捻香禮拜，三禮，平座，行浄水，執香薰浄行經，思神集氣，讚詠歸依，恭伸啟請，方獲福報，不可思議。天真隱秘，不明於世，所以修真養氣之士難知要典。我今略明，汝當聽受，無復異念，乃可得聞。至士以不語為養氣，此保氣也，則失之昏；以入清出濁為養氣，此換氣也，則失之虛。昏則氣散神狂，真靈自厭，終無所歸。虛者丹田無寶，徒勞吐納，終不能住。此皆非養氣，所以招致病，認為胎息，自傷性命。如此之流，誤者甚多。上咽下搐，聚氣修神，指作還丹，自傷性命。如此之流，誤者甚多。綿綿若存，委氣而和神，出息入息，要住，納之不出，閉氣而鍊形，一咽復一咽，雙收兩夾，以虛咽為法，是借氣取水，灌溉之術也，認為已固身田，反以自虛。如此之流，誤者甚多。正坐昇身，氣滿四大，血絡通行，營護和暢，是布氣焚身之法。若此皆非養氣，而認為凝神坐忘，反喪身害命。如此之流，誤者甚多。凡此等事者，皆術也，術立則道消。所謂修真者，當因術以明道，而至於道；因天地生成而求乎道，則得乎道。失道者，以虛無自然之氣而生混沌而全乎道，混沌鑿七竅而混沌死，而有天地，天地判而難全乎道。天地會陰陽而動，神氣發用，生人、禽獸；神氣靜而生草木、山石。及其人以男女會合而生，草木以種，則天地化生之機已滅。凡應以術，是無天地之機，安可言道？夫修真養氣是全道，應天地氣為修真養氣，以至湛然常應常靜，處於無事而若有事，處於有事而若無事，可言道矣。而說偈曰：
　　此道一行，而無有形。安可有術，略明其粗。
　　一切眾生，咸皆解脫。以勸導人，令入真門。
　　是可希有，現作無窮。用之不盡，因以導人。
　　施以無畏，學者正意。莫迷一術，結種種願。
　　內秘經靈符
　　太清境內秘經　終
　　太上三十六部尊經太清境經上
　　太清經．徹視經．集仙經．洞淵經．內秘經．真一經　已上六經同卷
　　太清境真一經　第六
　　真一之氣因道而生，受氣而生，受氣而成，而謂之命。自真一稟形，能全其性。性命之動，皆主乎心。心若有所思，則謂之意。意之運動，有所思慮，而謂之志。思慮以至成事，而無不固者，謂之智。智周萬物謂之慮。動以營身謂之魂。靜以鎮身謂之魄。流行骨肉謂之血。保形養神集氣謂之精。神和而悅，氣清而快，謂之和。神集氣而後有所營護，總括百骸，謂之身。眾象備見謂之形。塊然不動謂之質。形貌可則謂之體。小大有分謂之軀。眾思不得謂之神。漠然變化謂之靈。氣來入身謂之生，氣去于形謂之死。所以通生謂之道。道者，有而無形，無而有精，變化不測通神。群生自得其生，自得其養，所以全道乎粗，亦得其生成，皆當自然，不可逆理。汝等當依吾言，以廣教化，不得邪生別見，以亂正真。勸人修道，即以修心；教人修心，自可見道。道不可得見，因心以見；道不可得聞，因心以聞。夫聞見於道，皆因以心；心不可常，用道以守。若非以道守，隨心聞見，則是入邪宗，永不解脫，永不聞法。是以諸天仙眾、諸天大聖至真天真，無鞅數眾曾聞我法，方得知道。若更能虛心，以遣其實，無心以遣其有，定心以令其不動，靜心以令其不亂，正心以令其不邪，清心以令其不濁，浄心以令其不穢。汝等非不明此，而欲常勤其行，莫令退悔，莫令障礙。當知一切法皆應如是。若於其中，復生他見，自迷正道，無復見解，別生思想，以為智慧，迷亂身心，反不知道，反傷正氣。如此眾等，是其先世得是因緣尚淺，故於正教自生障礙。我今演說，汝皆當明是心，轉轉教人，令其心直，不得反覆。心平無復高下，心明終不暗昧，心通無有滯礙，即於清靜身心，解悟諸心，了見一切。如是功德具足，不可思議，不可稱量，悉皆圓滿。而說偈曰：
　　汝等一切，未見未聞，從今以去，悉見悉聞。
　　當歸依道，行此事時，嘆其功德，入功德海。
　　無為會道，念心發心，無量因緣，無量果報。
　　無為之法，成道名字，無礙解脫，是名真道。
　　真一經靈符
　　太清境真一經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境集靈經　第七
　　天真大聖、至真大神、十方無極無量飛天神王及諸仙眾同會其所。汝今得道，當知無上勝因，是諸妙果，同其迴向，集靈資道，神氣相合。若欲聞是要理，當在奉行吾法，以引一切未來皆知吾教。夫人身本皆同有，自以七情六慾傷其本性，所以不聞吾法。汝今發願，度諸一切，得如是無量智慧真心，少思少念，少慾少事，少語少笑，少愁少樂，少喜少怒，少好少惡，故靈光不亂，神氣不狂，方可奉道。於其眾中復有多思者，其神必殆，多念者其志必散，多慾者其氣必損，多事者其形必役，多語者其氣必弱，多笑者其臟必傷，多愁者其血必散，多樂者其氣必溢，多喜則百神交錯，多怒則百脉不定，多好則昏迷不理，多惡則憔悴無歡，則於其原不潔，所學不精，其氣自散。縱遇明師，不解正理，雖知養生之方，不悟修行之法，則所見所聞皆非正道。雖知鍊神之意，不明得道之要，則所學所講皆非正論。不多言說，而在得法。是故修真之士志在玄元而甘寂寞，雖運動常見其靜定，雖靜定常見其運動，一日氣滿功盈，五氣調順，以至朝元，三花聚頂，血凝氣聚，萬神朝真，俱在上宮，富貴華盛，樓臺殿閣，玉童天童，玉女天女，十二辰童，十二辰女，自鼓天樂，香花旛盖，羅列笙簧，似非人世莊嚴，名為至真上境，是自身上宮。未能解脫，貪著故魂，神散亂，若是於此中稍萌一念，自落迷津。上學之士當於此時不動一切境地，但發無上心，但修無量福；但發無上心，但修無量慧；但發無上心，但修無量善。但發無礙自在意，欲廣及十方，無量無邊一切未來皆聞正道，不起一切貪心，不起一切邪見，不起一切夢想，不起一切障礙，不起一切煩惱，不起一切染著情慾。如是正法大不可思議，大不可稱說，方知正統出於杳冥，無求小驗，以迷真性。而說偈曰：
　　一切歸依，總是一緣。若復有人，德行具足。
　　捨有為心，發無為意，不遠尊德，不親不仁，
　　思念三寶，無時暫捨，終不悔意，諸行圓滿，
　　具足成道，無復染滯。汝等當知，如此經典。
　　集靈經靈符
　　太清境集靈經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境中精經　第八
　　我於爾時欲明正道，既放五色光明，徧滿三千大千世界，種種異類世界，天堂地獄，悉於中見；復有十方天尊、諸大真仙悉於中見；生死苦樂，福報多少，悉於中見；修道階梯，悉於中見；苦樂國土，亦於中見。十方來眾猶如微塵，不可稱數，悉見如是光明；地獄眾苦，無量無邊，亦見如是光明。時太極真人以大慈大悲大智慧力哀愍眾生，見諸苦樂不同，天堂地獄受報差等，惟願天尊至聖為眾宣說，救護一切，作大利益，令得解脫，永離惡緣，速生浄土。
　　天尊告十方天尊曰：汝今以我之氣化身下降東方。若有一劫人民見世受苦，則曰玉清降福天尊救度一切灾難。過往魂爽未得超生，則曰玉寶皇上天尊救度一切沉滯。南方延壽益筭天尊濟生，玄真萬福天尊度死；西方八卦護身天尊濟生，太妙至極天尊度死；北方消灾解厄天尊濟生，玄上玉晨天尊度死；東北方紫清賜福天尊濟生，度仙上聖天尊度死；東南方長生保命天尊濟生，好生度命天尊度死；西南方福生無量天尊濟生，太靈虛皇天尊度死；西北方九宮捍厄天尊濟生，無量太華天尊度死；上方保命護身天尊濟生，玉虛明皇天尊度死；下方興大福力天尊濟生，真皇洞神天尊度死。夫人之生皆是天氣。正北位居中一炁生水，萬物皆因水而生。故北斗居中天而旋迴四方，主一切人民生死禍福。北斗第一貪狼星、第三祿存星為東斗，主筭；北斗第二巨門星、第四文曲星為西斗，記名；第六武曲星，正居本位為北斗，落死；第五廉貞星為南斗，上生；第七破軍星正居中位為中斗大魁，總監眾靈。凡一切萬物生死皆屬北斗。洞明星外輔周回，隱元星內弼，指十二辰。濟生則總曰旋璣玉衡，度死則總曰豁落。若有眾生遇其灾厄，隨方禳謝，祈禱醮禮，善無不應。而說偈曰：
　　以此要法，流通世間。若有見聞，無量因緣。
　　善男信女，依事修行。行平等行，心念歡喜。
　　有行之者，亦皆成就，正入無為，不退因緣。
　　一切眾生，當信是言，受此正教，精勤奉行。
　　中精經靈符
　　太清境中精經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境無量意經　第九
　　我若說法，與汝等言：汝當靜默安神而無雜慮，然後得聞是法。夫法本無法，理歸自然。心因境亂法本，心生立法之意。當發如是大不可思議無量善因，不可別生異見。我於玉清不言一切法。上清法品十八門照七階，太清法品二十門照九階。靈寶正品亦不言一切法。靈寶輔品五十門照三十六品；玉虛法品二十門照一階，兼投壇占卜秘訣；北極天心法部一十二階品。第七品四聖照法亦屬酆都第三品，故言酆都考召。四聖照法兼酆都共一十二品。七品三五兼附體；五品酆都兼考召。四聖照法七階，酆都照五品，斗下靈文三十六門照四階，兼鏡水香照、三五紙照、酆都地照，皆為一切。修真之士未至妙境，當發如是心，救度一切生靈，凝想至真，莫起貪心，莫求果報，積習漸久，亦能漸入初乘。若於法中復生貪求，即失正道，招無量罪。是時天真大神、至真大神、無量飛天大神、諸天聖眾聞說是已，各各歡喜，作如是言：若有奉道之士能發如是心，欲救一切苦，臣等當化身下降，令諸天大將及所在十方四直都大神將吏兵助法行持，俾諸眾生及無量六道四生等眾生者得以延生，死者得以復生，病者得以安，鬼妖邪魔皆得解脫，冤家執對各獲消散。如斯利益，乃為不可思議。時於眾中既發善念，稽首禮謝。天尊遂告諸大眾曰：汝等宿生慶幸，得預人天，受諸快樂，衣以天繒，食則甘露，無有四時寒暑，無有日夜冥闇，亦無生老病死、三塗八難痛苦之名，地平如鏡，七寶莊嚴，所受之身六根清靜，不染六塵，常聞我說法，增益智慧。今能如是，發無上智慧心，欲救一切苦惱，令諸眾生皆能聞法，最為利益。惟有薄福之人，信根下劣，雖聞是法，多生障礙，自沈苦趣，永無出期。如此之人，亦難救度。而說偈曰：
　　汝觀世人，一切障難，煩惱之患，亦難可說。
　　不知迴向，終日積聚，既復得已，復生貪求。
　　種種諸罪，無量無邊。或遇重病，空喪身命。
　　既沒之後，還歸苦輪。若不聞法，永無解悟。
　　無量意經靈符
　　太清境無量意經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境集宮經　第十
　　我若演說，令汝等諸天諸仙、諸大真人及諸聖眾等皆因妙法，智慧高明，咸同一類，無復殊異，容色微妙，道行自然，聲音和雅，所居宮觀隨意高下，應念具足無量寶網及諸寶樹彌覆其地，自然清風吹諸寶網及諸寶樹，發微妙音。有遇其風，皆能令諸塵勞不起。其風拂身，自得清凉，無量快樂，散諸香花徧滿其地，隨色次第而不雜亂，於其國中無限至真。一切得道諸天真人、大神各各放千百光明，普為十方微塵世界開演妙法，普度群生。若復有人正智圓滿，生彼國者，皆即住於正定，隨其惡業高下不同，為其開演上乘、中乘、下乘，各隨智願。是時十方國土無量真人及諸仙眾皆詣此所恭敬供養，聽受經法，宣揚道化。其有眾生於此國來詣其宮，皆具智慧。時諸真人及諸仙眾乘玆無量大功德力、無量大智慧力、無量大神通力，去來無礙，徧滿十方無量世界，自然化生，應念而至。是諸真人出微妙音，讚嘆善事，聽受經法，歡喜無量，乘空步虛，能令聞者心開意解，隨其善音而得正果。時有微風吹起，七寶樹中自出微妙音聲，奏諸天妙樂，自然快樂，不可勝言。所說諸法，其義廣大，利益眾生。於其國中無我、無人，清靜無為，智慧常勝，得如是報。若復有人雖受人身，殊無智慧，信根下劣，不聞正法，不見妙道，宿集淺故，得如是報。於是至真大聖、天真大聖、無量飛天大神聞是語已，咸生恭敬，稽首長跪，上白天尊曰：臣等既蒙說法，而得如是利益。幸望大慈廣為救護，欲使一切未聞者聞，未見者見；亦令諸一切眾生受諸苦者咸得解脫。
　　天尊曰：善哉，汝等發此善念，是大不可思議功德。我今為汝宣揚正法、諸品醮謝，令於甲子、庚申、三元、八節、本命、生辰祈恩請福，謝過禳灾，同得快樂。而說偈曰：
　　我示此法，直作是言。心歡喜故，種種所患，
　　即得除瘥，平復如本。一切諸法，亦復如是。
　　而無所得，無所得耶，有何所得，了不得耶。
　　善者智得，念念是心，常得法味，精進賢達。
　　集宮經靈符
　　太清境集宮經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境黃庭經　第十一
　　人物異形，受生惟一氣，魂得之於天，體魄得之於地。無形無象，自空中來，但假父母，以無為有，三百日胎完，胎完既足則生，是因無為有。故神以氣為母，氣以形為舍，鍊氣成神，鍊形成氣。陽神未聚，三花不入泥丸；真氣未朝，五彩不生丹闕。故天地大也，未免輕清重濁之象；日月明也，難迯過圓明缺闇之形。積陽生神，上以麗乎天者，星與辰；積陰生形，下以壯乎地者，土與石。水中氣昇，昇而為霧、為雲；氣中水降，降而為雨、為露。萬象群生，不能無形，集靈以生，資道以成。故三清以下有三太，三太之內有二儀，二儀既判而列五帝，五帝既立而同一區。此天地之內、上下之氣，惟人以精為母，以氣為主，五臟各有精，精中生氣；五臟各有氣，氣中生神；神能生壽，長生保命。鍊精為丹，養氣為神。真仙上聖，修真養氣，自然而然，內真外應，有作必成，自凡入聖。男子之生，先生右腎，以外精而內血，陰之裹也。女子之生，先生左腎，以外血而內精，陽之裹也。腎生脾，脾生肝，肝生肺，肺生心，心生小腸，小腸生大腸，大腸生膽，膽生胃，胃生內腎，內腎生膀胱，膀胱生三元，三元生三焦，三焦生八脈，八脈生十二經，十二經生十五絡，十五絡生一百八十繼絡，一百八十繼絡生一百八十纏絡，一百八十纏絡生三萬六千孫絡，三萬六千孫絡生三百六十五骨，三百六十五骨生八萬四千毛竅。胎完既足，靈光入體，與母分離而為人也。以內外言之，經絡之內而為內，肌膚之外而為外。養命養其五臟，五臟為根，根固葉自茂矣。養形養其五氣，五氣為源，源深流自長矣。真氣大運，隨天元氣；真氣小運，隨日元氣。五臟之中，腎為精海，心為氣館；真精在腎，餘精自還下丹田；真氣在心，餘氣自朝中元，悉歸黃庭正景。而說偈曰：
　　思道出家，接引眾生。令得離苦，得聞道法。
　　饒益一切，無量眾生。得大神力，悉從道成。
　　得無所畏，神通自在，去來往返，無所障礙。
　　故有斯法，濟度群生。識法宗本，入道因緣。
　　黃庭經靈符
　　太清境黃庭經　終
　　太上三十六部尊經太清境經下
　　集靈經.中精經.無量意經.集宮經.黃庭經.小劫經　己上六經同卷
　　太清境小劫經　第十二
　　天地分形變化，隨氣數運轉，故有泰有否。日月因天地以運行，故有明闇圓缺，星辰亦是而躔度，故有或舍或次。人受天地氣以生，豈無灾福。故我說法，常令汝等廣宣正道，明其要法，與諸天諸仙、無量飛天大神、無極聖眾同生讚嘆，得聞是說。上白天尊曰：未審下民若遇灾否，作何功德，修何行業，得免離一切苦惱，證無上道？
　　天尊曰：若欲求諸解脫，永免輪迴，離諸疑網，惟有虔心看轉經文，修諸功德，禮拜懺悔，讚嘆稱揚，燒香燃燈，造十絕旛，行道講誦，散施貧乏，放諸生命，六慾七情常無染著，三業六根永不復作，精思端寂，念慮都捐，往生天境，快樂自在，生大福堂。若復有人，若痛苦、若官事，禁擊枷鏁，身被羅網，瘟毒時氣、灾厄纏綿，無由解脫，及其過往神識尚處沈淪，受地獄苦，是經功德，乃為無量。更能廣發真心，大施福力，建立道場，懸諸旛蓋，齋戒懺悔，修設齋筵，徧及一切六道四生、無主孤魂滯魄等眾，用伸薦拔，日夜虔誠，丹心懇禱，應時苦厄咸得消除。無量真人稽首讚嘆，咸稱善果，利益眾生，如是大神通力，百千萬劫實難遭遇。則於此經，其意有七：一者智得，二者行解，三者顯利，四者利用，五者智慧，六者得力，七者德滿。智得者，念念是心；行解者，求道出家；顯利者，引接眾生；利用者，思念聖人；智慧者，得大神力；得力者，得無所畏；德滿者，神通自在。如是七者，去來往返，無所滯礙，故有如是微妙。與諸眾生用為法藥，濟度諸厄、疾病苦惱。若善男女能得了解，得真實言說，識大法力宗源，入大道因緣，從所念處，得無量因緣，得無上至真大智慧，深妙難思。終始受持，勿生懈怠，永存無盡；用是而行，皆還正性；應用自得深遠，感應真實，無邊無限。示諸眾生，皆得如是方便之力。而說偈曰：
　　上道一切，平等無礙。大乘所行，小乘所用。
　　不假不實，不有不無。轉入法輪，終始成就。
　　但有妙相，無為不為。無量因緣，或去或來。
　　而成正悟，真為妙身。皆成微妙，悉從願來。
　　小劫經靈符
　　太清境小劫經　終