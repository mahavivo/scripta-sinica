太清五十八願文
　　經名：太清五十八願文。撰人不詳，約出於隋唐。列舉五十八願念。與《靈寶智慧本願大戒上品經》 略同。一卷。底本出處：《正統道藏》洞真部戒律類。
　　若見居家妻子，當願一切早出愛獄，攝意奉戒。若見飲酒，當願一切制於命門，以遠禍亂。若見婇女，當願一切守情忍色，志慕在賢。若見淫人，當願一切除棄邪念，翹心禁戒。若見婦人，當願一切忍割浮華，樂道自然。若見真人，當願一切履信正化，日入法門。若見眾人，當願一切推仁無爭，懷道安世。若見善人，當願一切時尅存念，仰軌其道。若見惡人，當願一切棄凶即吉，不犯王法。若見貧人，當願一切損身施惠，後受大福。若見富人，當願一切救濟萬物，世世受祿。若見貴人，當願一切承其教旨，悉合典訓。若見賤人，當願一切勤修匪懈，各得所為。若見帝王，當願一切奉仰王道，孝如父母。若見主相，當願一切受其教制，四方歸仁。若見兵甲，當願一切各念仁心，天下讓賢。若見王子，當願一切日歌太平，系國承家。若見賢人，當願一切履行其德，道為世宗。若見道士、賢士，當願一切明解法度，得道登真。若見山棲道士，當願一切悉見道門，速得飛仙。若見教化，當願一切親受聖教，皆為淵博，名曰聖人。若見聖人，當願一切尊禮侍見，諸國並瞻。若見仙人，當願一切真道悉成，飛昇天堂。若見城郭，當願一切嚴整修飾，以道為基。若見大國，當願一切歸祟慕德，若水歸海。若見小國，當願一切知止沖虛，安其所居。若見市朝，當願一切羣賢蜂萃，悉弘正道。若見靜觀，當願一切功德巍巍，天人得志。若見齋戒行香，當願一切道德日新，庠序容止。若見誦經，當願一切盡上高座，咸聞經旨。若見經教，當願一切各各受讀，禮習經教。若見樓觀，當願一切洞觀十方，無所隱藏。若見高山，當願一切立德如彼，無復退轉。若見大海，當願一切智慧無量，輔成家國。若見茂材，當願一切學成儒宗，訓徒敷教。若見净手，當願一切常執經書，無時暫輟。若見善口，當願一切耽詠洞經，日新不厭。若見動足，當願一切超出三界，飛行上清。若見靜山，當願一切滅景得真，安閑空寂。若見飲食，當願一切棄累入靜，存得道味。若見火藏，當願一切除其灾害，施為福田。若見疾病，當願一切以道自安，兔此苦厄。若見死喪，當願一切學道常存，濟度三塗。若見漁獵，當願一切不為罪垢，終入無為。若見夷狄，當願一切賓王中國，不生邊地。若見少年，當願一切及時學問，遂成盛令。若見老病，當願一切以道攝生，不更衰耄。若見三光，當願一切普明靈曜，冥闇俱消。若見雲雨，當願一切惠澤盈溢，無所不生。若見素雪，當願一切常居潔白，逍遙自在。若見靈風，當願一切蘊懷披散，德流遐邇。若見净水，當願一切洗垢清虛，平等其心。若見名香，當願一切受姿芳盛，眾穢蕭然。若見好華，當願一切樂散諸聖，相好具足。若見車馬，當願一切得道無為，乘鳳駕龍。若見弦歌，當願一切玩經散說，以道娛樂。若見福食，當願一切無不飽滿，世享天廚，德流主人，如水歸海，宗廟胤長，常居貴盛，世與四輩，俱生王家。若見散施，當願一切禍滅九陰，福起十方，德如北海，莫不興隆，七祖生天，子孫賢忠，富貴巍巍，所欲皆從，學道飛仙，駕雲乘龍。
　　道士坐卧，常願我等四大合德，同體道真，長存玄都，師友自然，濟度十方，天下受恩，逍遙有無，洞觀妙門。
　　十善勸
　　戒曰：勸助禮敬三寶，供養法師。三寶者，謂道、經、師也。能養生教化，為人軌範，是法師也。令人世世為君子，賢孝高才，榮貴巍巍，生為人尊，門族昌熾。
　　戒曰：勸助治寫經書，令人世世聰明，博聞妙賾。
　　戒曰：勸助建齋堂靖院，令人世世門戶高貴，身登天堂，衣食自然，常居無為。
　　戒曰：勸助香油供養，令人世世芳盛，香潔光明，容眸絕偉，天姿高秀。
　　戒曰：勸助法師法服，令人世世長延，逍遙中國，不墮邊夷，男女端正冠帶玉珮。
　　戒曰：勸助王父母子民忠孝，令人世世多嗣，男女賢儒，不更諸苦。
　　戒曰：勸助齋靖讀經，令人世世不墮地獄，即昇天堂，禮見眾聖，速得反形，化生王家，在意所欲，玩服備足，七祖同歡，善緣悉會，終始榮樂，法輪運至，將得仙道。
　　戒曰：勸助眾人經學，令人世世才智洞達，動靜威儀，常為人師。
　　戒曰：勸助一切布施諫諍，令人世世壽考富樂，常無怨惱。
　　戒曰：勸助一切民人除嫉去欲，履行眾戒，令人世世安樂，禍亂不生，病者自愈，仕宦高遷，為眾所仰，莫不吉祐，門戶清貴，天人愛育，神魔敬護，常生福地。
　　是名太上智慧勸進要戒品，皆《大智慧經》上卷所言也。法傳太極真人，以治道行矣。兆有宿福，值見此文，祕而奉焉。妄示不信，禍交見世，死為下鬼，閉於地獄，旋輪五苦，後生失人道。毀經戒者，亦然。
　　太極真人曰：為行之惡，莫大於嫉殺貪奢驕淫也。若此一在心，必伐爾年命矣。挾之以學神仙者，不亦悲乎。道士持齋燒香，清净讀經，天下之盛也，而不欲見，見如不見矣。
　　太極真人曰：世人惑也，遠其仙人，並競事鬼神，及殺生以求生，去生不亦遠。生時不修善治身，忍割可欲，死方厚葬其骸骨，不知魂魄，己身五毒，幽囚地獄，苦惱三塗，輸轉五道也。生世無幾，而聚斂財寶，無有足時，為己重擔，福盡罪至，身死名滅，財寶四散也。若疾風之扇塵矣。
　　真人曰：夫學道為人，先孝於所親，忠於所君，憫於所使，言於所友，信
　　而可復，諫惡揚善，無彼無此，吾我之私，不違外教，能事人道也。次絕酒聲色、嫉妬殺害、奢貪驕怠也。次斷五辛肥生，滋味之餚也。次令想念幽冥，心覩清虛。次服食休粮，奉持大戒，堅質勤志，導引胎息，吐納和液，修建功德。
　　真人曰：忍人不能忍，割人不能割，行人不能行，居人不能居，衣人不能衣，食人不能食，守人不能守，學人不能學。乃鎮以靈藥，餐於雲芽，尸蟲沉落，穢漏消滅，六宮滌蕩，五藏安閑矣。將長齋久思，靜詠洞經，躭味眾妙，兼以丹液，心能如是者，豈有不得昇仙之道乎。
　　真人曰：若不修人道君親，不斷耽酒好色，殺伐貪狠，奢驕自恣，欺誘賢良，借貸不還，他不少已有，如此之行矣，長不能革，使心夷然，而欲懷之以齋戒學道，希肉飛之舉，弗亦哀乎，弗亦哀乎。斯人也，將長處地獄，履於五毒，刀山劍樹，湯火炎燒，煮漬五體，求死不得。饑則食鐵，渴則飲火，出臨寒冰，傷肌切骨，方付三官，謫作出海，擔負土石，鞭笞考對，備經三塗五道，往返十苦八難之中。其苦無量，不可具言也。
　　真人曰：是人也，乃不如外覺凡賢，奉修人道，敬信道經，唯善而從矣。任化來往，在時遷易，逍遙域內，清靜自適，命過亦入福堂，不經囚塗，或為鬼神也。後生人道，不失本願，轉得信根，賢聖結緣，穢累日盡，終入仙道也。
　　太清五十八願文竟