元始天尊說得道了身經
　　經名：元始天尊說得道了身經。又名《生天得道全真了身經》。撰人不詳，似出於宋元時期。一卷。底本出處：《正統道藏》洞真部本文類。
　　元始天尊說得道了身經
　　爾時，元始天尊在玉清聖境清微天宮鬱羅蕭臺之中、森羅淨泓之上，現虛無自然有為真聖相，恢元始無極大道，闡揚混沌未分先天真奧妙論、清靜無為全真大道，為諸天仙眾說此《生天得道全真了身經》。
　　夫修鍊了身，飲食有則，禁口獨坐，口唇相沾，牙齒相對，眼不觀邪色，耳不聽淫聲，洗心滌慮，對境忘境，萬緣消息，外想不入，內想不出，莫起一念，萬事俱忘。凝耳韻，含眼光，緘舌炁，調鼻息，存神定意，一心內守。調息綿綿，微微輕出，似有而無，莫教間斷。息依神定，性定命住，性命雙全，形神俱妙，與道合真。湛湛澄澄，杳杳冥冥，昏昏默默，純純全全，混混沌沌，精神魂魄意，三五混融，三元輻輳，合和四象，五炁朝元，三花聚頂，返本還元，復命歸根，萬神歸一，無所不包，無所不容。自然心火下降，腎水上昇，口裏津液，自然而生。烹煎緞鍊，久久不散，自然體中血脉如風行，腹中如雷聲鳴。無絃之曲，不撫而自聲，不鼓而自鳴。沖和炁透，醍醐灌頂，甘露灑心，晝夜無眠，三千日足，功成果滿，陰盡陽純，聖胎成就，身內有身，神成真聖。真聖合太虛，太虛合真空，真空合虛無自然。虛無自然是元始真一，元始真一是吾真身也。先天而生，生而無形；先天而長，長而無體。誰無形體，大道常存，永劫不朽不壞，萬聖同居，得觀內境，見虛無之事，神自言語，與天地齊壽，日月同年，脫離生死，方得全真道果。天得真一，神光清明；地得真一，萬物發生；邪得真一，自然歸正；神得真一，千靈萬聖；人得真一，真神仙胎也。道本虛無，三才六合之中，無所不靈，無所不聖。道乃萬聖之祖，萬物之宗，清靜混沌，凝神鍊炁，二六時中，常清常靜。靈臺無念為清，一念不起為靜。意定神全水源清，意動神行水源濁。此是木金真間隔。飲食太飽，息炁難定；眼光不凝，神光不明；耳不絕聽，神不得住；聲色不絕，精炁不全；萬緣不絕，神不安寧。神不安寧，心神不靈。心神不靈，聖胎不成。聖胎不成，為陰靈下鬼。身是炁宅，心是神舍。意動則有為，有為則神動，神動則炁散。有為真動不動，靜在其中矣。息依神定，純純全全，混混沌沌，神凝炁結，全真無為，萬神歸一，則神炁聚。神炁聚，則五行真炁結成刀圭。神炁津液為真水火，嚥津服炁為飲刀圭，一名醒醐灌頂、甘露灑心，一名洗心滌慮。心神不動為之真沐浴。真清真靜，動在其中矣。修行道人不識動靜真機，不達真常全真道理，如何得道成真？息不動意定為之抽，意不動神凝為之添。神凝意動為武鍊，息定神凝為文烹。外想不入、內想不出為固濟。二炁交合各一斤。虛無自然為運用，萬神歸一為守成。性定命住為養火，鍊炁成神為真金。心火下降為復命，腎水上昇為歸根。火迎真水為金液，水迎真火為還丹。五行凝結為九還，陰盡陽純為七返。降伏內魔為野戰，神全無欠為全真。精血炁神真種子，神凝炁結合真空。中宮胎意為黃婆，金情木性為夫婦。心神真汞為姹女，精炁真鉛為嬰兒。精凝形固成黑龜，鍊神凝結為赤蛇。煅鍊呼吸為龍虎。龍虎龜蛇成一塊，為和合四象。一性攝情為金木併，陰陽還返為水火交。火與木同源，兩性一家，南二東三同成五。南二，心神，火也。東三，肝木，性也。此是火生於木也。水與金同源，兩性一家，北一西四同成五。北一，腎精，水也。西四，肺金，情也。此是水生於金也。中五屬土，土者，意也。呼則虎嘯風生，虎嘯則汞投鉛。汞即是性，性即是砂中汞，砂汞即是離中陰，離中陰即是人心中神炁也。息意定則神炁全，神炁全則了性。吸則龍吟雲起，龍吟雲起則鉛投汞。鉛即是命，命即是水中金，水中金即是鍊精化炁，鍊精化炁即是精炁凝，精炁凝則形固，形堅固則精炁全，精炁全即了命。性命雙全，精炁血滿，神凝炁結，三千功滿，鍊就純陽，是為富國安民。精鍊成日精，血鍊就月華，炁鍊成黃金，髓鍊就白玉，腦鍊成丹砂，腎鍊就硨磲，心鍊成珊瑚。此是七寶，居身不散，功成行滿，跨鳳乘鸞，飛昇金闕，上朝玉帝，永為真神仙矣。
　　元始天尊說得道了身經竟