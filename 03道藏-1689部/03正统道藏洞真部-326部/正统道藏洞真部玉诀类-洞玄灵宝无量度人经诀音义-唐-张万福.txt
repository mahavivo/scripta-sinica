洞玄靈寶無量度人經訣音義
　　經名：洞玄靈寶無量度人經訣音義。唐代道士張萬福撰。一卷。底本出處：《正統道藏》洞真部玉訣類。
　　洞玄靈寶無量度人經訣音義
　　凡持太上洞玄靈寶无量十部尊經，東向前三禮，北向立左轉東向，叩齒三十六通。思五色雲氣覆滿一室，青龍白虎，師子玄武，朱雀鳳凰，備守前後，玉女仙童，五帝神官，神仙兵馬九億萬眾，營衛左右。便搖身三過而誦經竟，當從南面下肺，禮如初。　　
　　右出金錄簡文經。
　　凡開靈蘊，誦經之時，皆當燒香，整具法服，禮經如法，誦呪曰：
　　寂寂至无宗，虛峙劫刃阿。豁落洞玄文，誰測此幽遐。
　　一入大乘路，孰計年劫多。不生亦不滅，欲生因蓮華。
　　超浚三界徒，慈心解世羅。真人无上德，世世為仙家。
　　右出太極寶訣。持生神章經亦同此上呪及法o 
　　《太上洞玄靈寶无量度人上品妙經》者，斯乃人法雙舉，總別俱舍，太上一代之法王，道君宣經之化主。洞玄靈寶是十部之總題，无量度人為一軸之別目。太者，極大之嘉名。上者，窮高之美稱。窮高則居上无頂，極大則物莫能過。欲明聖人體貴德尊，窮理盡妙，轉迴靡測，難可思議，故云太上。洞者，虛通不滯，豁達无為，營覽清遙，顯暢遐徹。玄者，沖微邃遠，妙寂湛然，理致杳冥，幽原眇邈。靈者，精用朗掙，智照圓明，將應變盡性之宜，實慧周萬機之境。寶者，珍奇挺秀，尊貴加榮，布象則天地成形，貸炁則含生化育。无量度人者。无是不有之目，量是數極之名，度以濟彼為言，人以物類成稱。斯乃濟度天人，極无數量，凡厥昇進，俱入妙門，成就有心，使歸无相。上品妙經者，此經始於无始，最為先說，眾品之內，標之其上，元宗常湛，故曰妙經。尋斯旨趣，義含无量，就明无量，自有五意。一者體无量，二者德无量，三者威无量，四者品无量，五者音无量。體无量者，但天尊宗源久遠，本自難知，或真應兩身，權實二智，是以託名龍漢，即日无形，設號開皇，乃稱元始，隨機設教，逐病與藥，周應不窮，元乎不在，此第一體元量也。德无量者，體處元陽，恬神靜漠，口含五色，光照大千，能使受法珠中，聞經太上，此第二德无量也。威无量者，聖人懷藏日月，推定陰陽，迴山駐流，調和炁序，千千截首，制伏祆魔，萬萬翦形，邪不擾正，此第三威无量也。品无量者，若論凡物，皆有品第，即有高下少多之目，今明聖人應物隨緣，非高非下，赴機逐便，不少不多，難可以高下格量，无能以少多所得，是以无品，品則无量，此第四品元量也。音元量者，明聖人以无言之說，說則不窮，无聲之響，響則无絕，使歷劫解悟，人天曉聞，故云大梵隱語，无量之音，又云天中之音，斯之謂也，此第五音无量也。略陳梗概，其意云爾。
　　右出洞元靈寶十部經序。
　　《四極明科》曰：凡誦經，當令心目相應，目无妄視，心无異念。每使披卷言句周竟，不得中住，越略天音，三犯萬不得仙，五犯已上，死充地獄三塗五苦萬劫之中。《隱注》曰：讀經五百言，則叩齒三下，以舌舐上下脣，咽液三過，令人不極，久而聲清，不如此法，損氣勞神也。
　　右出洞玄靈寶齋內事心業序
　　人間多讀誦《洞玄靈寶元量度人經》，雖有祝想之訣，而罕解節度，今復具言，庶可得知。自題以下降元始正經，既是道君叔贊，宜依洞玄十部。存念內音，自須依本法。今具列之如左。
　　讀至道言，次依下文，存思祝誦臣及甲乙。若自為，不宜云，及為人，不宜云，臣心不兼二故也。若為己及人，宜依本文。畢，引炁三十二過，須徐徐引取三十二天之炁，然後依法誦之。此正是元始元量度人存念法也。
　　行道章，叩齒三十二通，上聞三十二天，心拜三十二過。須一一依口密誦天名，心聞諸天，一一心拜。心拜，形雖不動，隨心屈伏，如身禮也。皆先習精熟，知天所在，无令臨事致得，遲迴不次。凡存念祝誦，悉皆如此也。
　　太黃皇曾天，太明玉完天，清明何童天，元臉平育天，
　　元明文舉天，七曜摩夷天，虛无越衡天，太極濛翳天。
　　右八天位係東方九炁青天，從北頭為始南行也。
　　赤明和陽天，元明恭華天，曜明宗飄天，竺落皇笳天，
　　虛明堂曜天，觀明端靜天，元明恭慶天，太煥極瑤天。
　　右八天位係南方三炁丹天，從東頭起西行。
　　元載孔昇天，太安皇崖天，顯定極風天，始皇孝芒天，
　　太黃翕重天，无思江由天，上揲阮樂天，无極曇誓天。
　　右八天位係西方七炁素天，從南頭為始北行。
　　皓庭霄度天，淵通元洞天，翰寵妙成天，秀樂禁上天，
　　无上常融天，玉隆騰勝天，龍變梵度天，平育賈奕天。
　　右八天位係北方五黑玄天，從西頭始東行。
　　誦諸天內音存念法
　　東亶婁六十四字存念法。叩齒九通，思九色之龍導引前後，青雲九重覆匝身形，呪曰：
　　赤明開圖，八炁迴真。總統元關，青帝大神。
　　流化九外，纏綿我身。靈音八書，六十四篇。
　　洞明天地，與我合仙。運致龍駕，上昇帝轅。
　　呪畢，引炁九咽止。行之九年，八天各以青腰玉女、青華玉童各八人，侍衛身形，致青牙之精，生身光明，徹見虛无。萬遍道成，即得飛行，七祖同福，皆昇南宮也。
　　南南爓六十四字存念法。叩齒三通，思朱雀鳳凰翱翔其前，絳雲三重覆匝身形，密呪曰：
　　三炁徘徊，靈鳳來飛。玉音八字，爓煥紫微。
　　吉日大慶，我道洞開。朱丹哺飴，仰吸靈暉。
　　身生水火，絳被羽衣。登空飛步，足踐鳳梯。
　　周旋八天，七祖相隨。
　　呪畢，引炁三咽止。行之三年，八天各以太丹玉女、太陽玉童各八人，侍衛身形，降致朱丹三炁之精，反白留容，萬劫不傾，七祖超昇，上入福堂，反胎王家，即得更生。
　　西刀利六十四字存念法。叩齒七通，思白虎師子導引左右，素雲七重覆匝身形，密呪曰：
　　七炁金靈，八天尊神。白虎策輦，師子捧轅。
　　七炁纏綿，鍊我成仙。身登金光，映照素雲。
　　內外變化，昇入洞門。七祖出夜，九幽旋魂。
　　億劫開度，隨運長存。
　　呪畢引炁七咽止。行之七年，八天各以素靈玉童八人侍衛身形，降致太素七炁之精，停年留貌，萬劫童顏，慶及七祖，昇度南宮，反胎更生，世世王門。
　　北玃无六十四字存念法，叩齒五通，思飛龍羽蓋蓊鬱左右，黑雲五重覆匝身形，神童玉女羽衣飛裳，侍衛前後，密呪曰：
　　元天徘徊，流景上清。大有啟運，八字高明。飛元澄空，洞陰自生。五炁纏綿，灌我身形。冠帶北單，受鍊洞靈。腎府北出，內外光精。飛行三界，遊宴紫庭。七祖同慶，歡樂劫齡。七寶林中，反胎更生。長夜出離，南宮記名。黃籙白簡，世世生仙。
　　呪畢，引炁五咽止。行之五年，八天各以太元玉童各八人，侍衛身形，降致靈滋五炁之精，還年留景，保命三清，慶及七祖，世世生仙。
　　右出靈寶玉字經。
　　凡持此度人經，六度存念祝誦法具件如前。
　　音義
　　道古 太上道君為此經序，故皆云道言也。 始青天中 東北之天是也。 浮黎 土音杜。量 良去。无鞅 於仰切，天圍限也。鬱勃 如字。瘖 音因，疾不言，陰之謂也。跛 博我切，足疾也。痾 音久，疾阿也。痼 音沈，困久故遠之貌。 返 府遠切。勃勃 音拂。廓散 思幹切。 監度 上音緘。粗悉 祖沽切。倏 音叔。欻 許物切。中傷 中去。 憎 子能切。@ 音忌。 經始出教 或云元始出教，誤也。藏 似郎切。璿機 上旋下機，北斗魁四星是也。 不行 音衡。屍 或作尸死。 喪 息依切。威未制天 句絕。億曾 音憎。上 常去。 尸解 肯託形隱化，內賈身成仙也。 長役 營隻切。 斷地 徒管切。長為 干偽切。 為帝王 音正月位同。 蓊冥 烏孔切。 使者 師事切。大梵 日月之上八天也。 眇眇劫刃 眇茫也。三華 平聲。離便 方便之便。 森 所岑切。淨霐 音泓。大行 音衡。度戹 音厄。驂 音參。監真音緘。應度 音響。鬱繿 音藍。恬懀 上音甜，下烏外切。皇笳 音加。宛黎 上於遠切，下力低切。 阮樂 音岳。勃悖 音沛。 曇 音潭。秀樂 音洛。總監 音鑒。 行元 下孟切。今日欣慶受度 句。擔石 多甘切。鼓從 詞用切。遊觀 音貫。咸聽 音汀。涬 胡頂切。使天 音史。一十五分 扶問切。上聞諸天 或云關字，誤也。斬馘 古伯切，去耳之刑。 樂兮 音洛；下同。 過之 古臥切。別真 彼月切。懈退 古隘切。 雲嶒 音層。 易邪 以致切。不樂 五教切。得過 音戈。舊格 或云其格，誤也。 否終 音彼。烋 音休，盛大貌。凡有此灾同氣 句。為 音位。毫分 符問切。亶丹上。薈　烏外切。惒　胡外切。觀音　音貫。迴蹠　音隻。南爓　音艷。詵詵　嚴公註云洗洗。推前　音吹。凙洛　上鐸下郝。緣邅　陟連切。蕭嵎　音愚。易邈音亦。攫　居縛切。東覆　方茂切。總監　音鑒。不辟　音壁。大量玄玄　云元量者，誤也。
　　此經太上大道君受之於元始天尊，傳教於世。道君為前序、後序、中序，凡有三序焉。前序自道言昔於至東向誦經是也，中序自三界之歌章之後，此二章並是至洞明至言也是也。後序自此諸天中至大量玄玄也是也。經有二章，自元始洞玄至列言上清，且後章自元洞玉曆訖禍及七祖翁是也。其大梵隱語非其二章之數，或以經為章，隱為二章，此亦誤矣。中序云：誦經萬徧，乃能得道。洞明至言，此則隱語玄奧，不在經文二章之列可知矣。讀誦之士，當心信无疑，功滿道備，自當洞曉，人天同福，存歿沾恩，可不志哉，可不勉哉。玄門靈驗記、道門集驗記，持此經得驗記，皆有傳載，通真之士，勤而行之。
　　洞玄靈寶無量度人經訣音義竟