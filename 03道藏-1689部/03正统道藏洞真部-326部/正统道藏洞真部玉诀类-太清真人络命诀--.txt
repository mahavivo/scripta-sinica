太清真人絡命訣
　　經名：太清真人絡命訣。撰人不詳，約出於南北朝。言存守身神法術。一卷。底本出處：《正統道藏》洞真部玉訣類。
　　太清真人絡命訣
　　黃老曰：魂者非謂魂也，自吾鬼也，鬼者人之先也，有氣乃有魂。魂之為鬼也，為守我魂#1。魄者是我形，人者是我魄也。人死魂去，魄獨在形，魄歸土中，魂上天去。故言魄為內國，魂為外國。為道者當知內外相應，乃通神明，不知內外者即敗，不明外國之人，徘徊五臟六腑，晝夜不休息。魂魄者，日月也，何以言之？
　　黃老曰：天有日月，天魂魄也。行道如是，為當何行也？在天為日月，在人為魂魄。志欲為之，今何得道真，與天相舉，當何從內國也？外國者魂也，內國者魄也。夜守外國，故言守魂。晝守內國，故言守魄。聖人言：一陰一陽，是為夫婦，名為道。 晝守陽，何以言之？平旦之時日出，魂治於己，當以魂守魄。日入魂去於己，即以魄守魂。二人相得相從，喜陰陽合治，何當得他。故言一陰一陽，明合於形容。日晝行，月夜行，日為人，何以言之？日月魂魄，為天地獨神，而不自知，與天地相應，同一致耳。謂腎是月，心是日，肝為魂，肺為魄，非如是。天照見日月星宿，明見之人有死生，月亦有死生。日者州也，月者二也，形者三也。故老君云：一生二，二生三，三生萬物。而不自知也，即不得道，即不得生萬物。月來為白虎，日來為青龍，行道如是，其人慎勿忽也。
　　黃老曰：魂制魄形與日月通光，精神存而不自知五臟六腑，第一在何許，非謂度世也。但可以形壯盛，鬼之非鬼，謂之人魂也。魄謂我形也。
　　神仙圖曰：吾者，道也。分為陰陽三神，在於泥丸，兆而存思，可為天寶。昔道問神曰：天故使子下與人居，存守身形，使精神不失，五臟安平，魂魄常在。離於遊行，不肯輔靈，遠去不歸，或遂上天，軀死命絕，日聞哭聲，血脈腐敗，骸骨入泉，各當知治病所向愈，坐起致行厨。譬如大宮府，千里不持糧，人皆侍左右，淳師遺大恩，可盡力矣。
　　師曰：夫欲事道之法，當先首服罪過，當啟白赦除，悔過自正，改惡從善，乃可拜謁者天吏，位秩萬石，祿食天倉，尊乎上帝，貴乎王侯，豈可復為惡乎。第一先存五獸。五獸謂青龍、白虎、朱雀、玄武、黃龍是也。第二歷藏，從頭至足，存其神，養其根，行其炁，呼其名也。第三守地一，名為丹田，皓白如雪，五色玄黃，道母所居，弱水胞中。第四守人一，名為絳宮，太一南極，赤子小童，左右日月，魂魄合并。第五守天一，為紫宮，大如鷄子，五色混黃，雙斗治之，星歷紀綱。六食丹田，治生三五七九，及以月半甲午為吉。七食金液，玄水之精，當用十五時加夜半。八食累五色金黃，朝食、晡時、日中、夜半。九食太極紫雲，褊天外，隆上下，混沌无形。子欲專三部一也，當知有形，還守无形。子欲存上部一黃如橘，還存中部一赤如血，守下部一白如雪。其中神人，衣赤衣，長九寸，冠九德之冠，著綠璫之幘，名曰呴呴。常想視之，令人耳目聰明，益目精光，去流泯，除盲乏。如多思慮，君久覩文書，目不明，心迷惑，亦責之於此。
　　肝者木也，在左脇下，色正青，如雄騖冠，其六葉膽懸中，色如結囊之盛血。其肝中神人，衣青衣，長八寸，名曰藍藍。膽中有神人，長三寸，衣白衣，名護護。常想視之，令人不驚，恐怒喜之。心如有驚，即膽神損，想視肝膽狀以復之。病然若自喜怒，殺行畏怖，亦責之於此也。脾在右脇下，帶胃上正端直，色如黃金，中有神人，衣黃衣，長六寸，名曰裨裨。常想視之，令人歡喜无傷，男子亦審，女子安詳。若悲思，即脾神損，想視脾狀以復之，即有悲痛，亦念之以還神也。胸中肝下三寸，名曰胃，其色黃，主盈五味。其中有神人，衣赤衣，長五寸，名曰旦旦。食之飲脹大，先正腹卧，伸手足，極脹腹，以口長出炁，呼其神名，以手二寸下撫抑之，有頃輒愈矣，言其神驅出食炁也。腎在腰上夾脊居，狀如伏鼠，絡以黃白脂，往往見如大豆，正黑上如漆者。腎中有白人，長四寸，名曰漂漂。常想之，令人陰陽和調，耳不聾。如久有所聽，即腎神損，常想腎狀以復之。耳无所聞，亦責之於此也。
　　傳告後學者，致努力，子在危世，當修吾道。光在赤行中，視裹有九九，五玉明中府，守一可長久。學道无早晚，但當修行耳。得道浩浩蕩蕩，真若腹有藏，於金積上下，思三府坐起，念无忘獨，久存矣。學道要住車語耳。不賢如聖，各自當為己，己含和自然，无不可蹉跌，尊卑各相事，慎无妬忌神明，輒記之罪過，乃在後失之以毫厘間，差以數萬里。三尸司人過月晦，都自汝夫妻，務在子情心不仁。
　　神曰：吾與於人，常未可乎。吾與人居，思有益之，人自忽略，不愛其軀，推我損我，辱我傷我，遏我以婦，勞我以色，擾我棄我妄我，而不以道存我，我亦棄之。各自在人，豈在我哉。
　　道問神曰：夫人之生，无男无女，皆含陰陽王氣，而如欲養性，保精神長久不死，覽觀世間，為之奈何？神對曰：夫人之居，受炁至尊，四肢五臟，各有其神，心赤肺白，相貫穿。逆之者死，順之者生，綜念之五臟，呼其名，下以除病，上以為仙。誠為悉道，後可得傳也。
　　神曰：常念左目為絳宮，右目為玉堂，其中有赤人，令人目聰明，夜視有光如晝。目迎風行，目暴疾，暮行安卧，合目念之，內視自愈。夜可以照魚，晝可以讀書。
　　神曰：常念己頭髮顙上，有五寸之人，衣五綵之衣，時解念顙前去三寸，其色正黃，圓盤矣，令人髮顙多精思，惡鬼不敢論也。
　　神曰：常念一人從鼻下出，二寸，衣黃色衣，正坐人皓皓廨舍中，令自知香臭，无復不通利之病也。
　　神曰：常念生子明，令人五臟安定，血脈和通，女子色好，男正強。
　　神曰：常念己之左有青光，右有白光，前有赤光，後有黑光，皆來著己，能見之光常不終，故曰常生子明。
　　神曰：常以鷄嗚之時，念東方正青，意定念己身正青也；至辰止到巳，念南方正赤，意定念己身正赤也；至未止到申，念西方正白，意定念己身正白也；至戌止到亥，念北方正黑，意定念己身正黑也；戊己之時，念其正黃，意定念己身正黃也。四時不知忘，忽然自高。婦人念之者意定，生乳易出，月候時節，无陽之疾。
　　神曰：夫五臟者，常念腸中五臟之名，自盛也。五臟各自有所盛，肝色青，主盛魂，中有青人；肺色白，主盛魄，中有白人；心色赤，主盛神，中有赤人；腎色黑，主盛志，中有黑人；脾色黃，主盛意，中有黃人。故曰五臟。常念其中神，令人腹內无留血之疾，積聚之氣，大肌膏腸，調利機關。如為請生人失精神，亦念於此，以復之也。
　　神曰：常念己之為五玉。五玉法，甲乙日念己為青玉，丙丁日念己為赤玉，戊己日念己為黃玉，庚辛日念己為白玉，壬癸日念己為黑玉。如是徧安居念之，合目內，唯勿搖手足四肢，散解有頃，忽然自謂无形矣。精神安定，不復遠遊，卧不惡夢邪鬼，言鬼畏五玉也。
　　神曰：欲安精神，念六龍。何謂六龍？肝為青龍，肺為白虎，心為朱雀，腎為玄武，脾為黃龍，膽為螣蛇。經曰：龍蛇合精，固守无欲，遊行意。
　　神曰：凡人面部、四肢、五臟、手足，皆有精神，其名也各自號所部著。假令鼻神也，名曰鼻；心神也，名曰心，天道使然。一日之間，當念存諸神，即骨節堅強，氣力盛壯耳。不知名，魂魄不知出入。如欲灸刺，皆先以手拊曰：精神俱移，針火適方，追即避人。
　　神曰：喉嚨從舌本而去，下至於心，長一尺，入心中節，自如累環玉，多少无限數，中間有赤服，左右有神兩人，備守之。常想視，令人不知忘，无咳逆病，如喜忘，責之於此也。肝者，令色如白素執裹正青，而玉葉居前，覆心上半，三葉居後，抱裹心。其肺中有神人，正白，長七寸，持玉戟，舍止葉間，名曰炊。想視，令人无所患，不知逆吐，面類玉澤。如見死流血，臭鼠惡形，即其神損，常思肺神狀以復之。惡形者，謂人心所非於常素矣。心者火，色赤澤，如華，大本小下，在膈上直於乳。
　　上一華蓋下，中一在斗戶，下一日月所遊。三一在人，耿耿如明月珠，子勤守之復何求。欲存地一，在日月所遊；欲存人一，在斗戶；欲存天一，在華蓋下。元氣翩翩相引移，中有神龜正頗峨，子欲知一當問我，問我所在安在。不但有雄〔一〕#2，復有雌一，在无形，甚難知。子不知一萬事失，大如彈丸黃如橘，離婁錡戶珠玉室，出為兩半入為一，流照天下赤如日，子而守之萬事畢。
　　下部丹田在臍下二寸，廣縱三寸，上白下黑，左青右黃，中央赤子如鷄子中黃。中部丹田，心也，上大下小，中央赤如火，中有太一君，長八寸，著赤幘。戊己之堂神，在心上際，紅赤白。上部丹田在華蓋下，是兩眉間，左日右月各半，入一寸，唯中央為赤子黃老君，左右兩腎玉童，侍老君巾綬。大如彈丸黃如橘，唯爾守之慎勿失，離婁綺戶珠玉室，出為兩半入為一，流照天下赤如日，子而知之慎勿失。辟存作星，華蓋下三星，覆老君，頭圓象天，髮青黑長，二雄正方，眉如強弩，張耳四方，下乘璫，左目為日，右目為月。
　　出左腎為上靈將軍，長七十二丈，著赤帻大冠，絳裳丹衣，右手持金符，將士三十萬衆，出衣赤衣，住在吾左。出右腎為偏將軍，長七十一丈，著赤幘大冠，絳裳單衣，左手持玉戟，將士三十萬衆，出衣赤衣，住於吾右。出脾為己身將軍，長八十一丈，著赤幘大冠，絳裳單衣，左手執節，將士三十萬衆，出皆赤衣，住在吾前#3。
　　太清真人絡命訣竟
　　#1『守我魂』，疑當作『守我魄』。
　　#2『一』字據上下文補。
　　#3本篇中文字訛脫甚多，篇末亦當有缺文。