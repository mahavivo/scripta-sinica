紫陽真人內傳
　　經名：紫陽真人內傳。一卷。底本出處：《正統道藏》洞真部記傳類。參校版本：《正統道藏》太玄部《雲笈七籤》卷一百六《紫陽真人周君內傳》。
　　紫陽真人內傳
　　紫陽真人本姓周，諱義山，字季通，汝陰人也。漢丞相周勃七世之孫。以冠族播流，世居貴官。祖父玄，元鳳元年為青州刺史。父祕，為范陽令，時君始生焉。父後積秩累遷，官至陳留史。君時年十六，隨從在郡，始讀《孝經》、《論語》、《周易》。為人沉重，少於言笑，喜怒不形於色。好獨坐靜處，不結名好。然精思微密，所存必感。常以平旦之後，日出之初，正東向立，漱口嚥液，服氣百數，向日再拜。旦旦如此，為之經年。父怪而問之：所行何等？君長跪對曰：義山中心好此日光長景之暉，是以拜之耳。至月朔旦之日，輒遊行市及閭閻陋巷之中，見貧乏飢餓之人，輒解衣與之。時時登上名山喟然悲歎。或入石室之中，歡然獨笑。時陳留大多名士，聞君盛德，體性沉美，咸修詣焉。君輒稱疾，不見賓客。漢侍中蔡成，陳留高士，亦頗知道。聞君德行，數往詣君，輒辭疾，不欲見之。父乃大怪，怒責之，督切使出。逼不得已，遂出相見。咸大發請問，及論神仙之道，變化之事。君乃凝默內閉，斂神虛靜，頷而和之，一不答也。是歲大旱，陳留大荒，斗米千錢，路多飢民。君乃傾財竭家，以濟其困。陰而行之，人亦不知是君之慈施也。對萬物如臨赤子，斯陰積善德仁逮之施矣。又有黃泰者，寓在陳留，婦兒無有，單身隻立，了無親戚，人亦不知其所從來。常著故敗皮袴角皮褶，怛賣芒履在陳留市中。君常潛行經過市中，見泰衣束殊弊。君每曾聞仙方說云：仙人目瞳子正方。而黃泰雖復外形帶索，目方面光，密而奇之，中心猶喜。還歸，數使人買芒履，因以金銀錢帛著其物中，陰以與之。數數行之，如此非一。黃泰遂詣君，君見迎而拜之，將入靜室，乃是中嶽仙人。泰曰：聞君好道，陰德流行，用思微妙，感於我#1，是以相詣。吾是中嶽仙人蘇林，字子玄也。本衛人，靈公末年生。少好道德，受學於岑先生。岑先生見授鍊身消災之近術。後又傳#2仇公，仇公乃見教以服氣之法、還神守魂之事。吾行之甚驗，大得其益。仇公見告云：術識盡此，不能使子白日升天，上為真官也。致吾於涓子。涓子者，中仙人也。守之彌年，見教守三一之法，曰：三一者，太微之玄真，上清之元圖，一曰洞真，二曰妙經，三曰素靈。東海小童君藏之於靈景之城、琳霄之室，非有仙籍者不授矣。此書淵祕，非賢勿宣，汝有至心，故以相付。八節存之，一則消除萬害，一則形軀不敗。能守之，致雲車羽蓋，坐造風雨，激電砰磕矣。乃地仙之美術，長生之真法。吾因受之，得以遊翔名山，往來方諸之館，寢息丹陵之丘，看望八表，得意而栖，從容以來，數百年中良為樂足，樂足而思此居。泰而不復否，非順天行化，與時消息之謂也。故以投身臭濁，觀化囂藹，賣履弊作，唯下是居，自謂庸庸，不能甄識朱碧於凡壤之中矣，而子猶有察真之鑒，數獲惠遺，非所悟也。欣子有尚，故來相詣。君再拜頓首數十，悲喜自搏，膝行而進。自陳少好長生，唯願登仙度世。夙夜靜思，願與真人相遇，沐浴素流，稟受奇訣。今靈啟神降，得接聖顏，千秋志願，慶莫大焉。乃復頓頭，請乞奇要。仙人曰：子坐，吾將告子。子少知還陽，精髓不泄。又知導引服氣，吞景嚥漿，不復須陰丹內術補胎之益也。然猶三蟲未壞，三尸未死，故導引服氣不得其理。可先服制蟲細丸，以殺穀蟲。蟲有三名，一名青古，二名白姑，三名血尸，謂之三蟲。三蟲#3在內，令心煩滿，意志不開，所思不固，失食則飢，悲愁感動，精志不至，仍以飲食不節斷也。雖復穀斷#4，人體重滯，奄奄淡悶，所夢非真，顛倒錯，邪俗不除，皆由於蟲在其內，搖動五藏故也。殺之方，用附子五兩，麻子七升、地黃六兩、茱萸根大者七寸、朮七兩、桂四兩、雲芝英五兩，凡七種。先取菖蒲根煮醴作酒、使清醇重美，一斗半，以七種藥□咀，內器中漬之，亦可不用□咀。三宿乃出，暴之令燥。又取前酒汁漬之，三宿又出暴之。須酒盡乃止。暴令燥，內鐵臼中檮之，下細簁令成粉。取白蜜和之，令可丸。以平旦東向，初服二丸如小豆，漸益一丸，乃可至十餘丸也。治腹內疾實上氣，心胸結塞，益肌膚，令體輕有華光。盡一劑，則穀蟲死，蟲死則三尸枯，枯則自然落矣。亦可數作，不限一劑也。然後合四填丸，加曾青、黃精各一兩，以斷穀。畢，可導引服氣，不得其理#5，可先服食眾草，巨勝、茯苓、朮、桂、天門冬、黃連、地黃、大黃、桃糛及皮任擇焉。雖服此藥以得其力，不得九轉神丹金液之道，不能飛仙矣。為可延年益壽，不辟其死也。君按次為之，服食朮五年，身生光澤，徹視內見五藏，乃就仙人求飛仙要訣。仙人日：藥有數種，仙有數品，有乘雲駕龍，白日昇天，與太極真人為友，拜為仙官之主，其位可司真公、定元公、太生公，及中黃大夫九氣丈人仙都公，此位皆上仙也。或為仙卿，或為仙大夫，上仙之次也。遊行五嶽，或造太清，役使鬼神，中仙也。或受封一山，總領鬼神，或遊翔小有，群集清虛之宮，中仙之次也。若食穀不死，日中無影，下仙也。或白日尸解，過死太陰，然後乃仙#6，下仙之次也。我受涓子祕要，善守三一之道，役使鬼神，受太極帝君真印封掌名山，以得不死，亦是金闕帝君真書之首，眾妙之大訣。但吾所學少，成地仙人也。子名上金書於方諸之宮，命登青錄為字，所謂金閭玉名，已定於天曹矣，必能乘雲駕龍，上造以紫陽太清，佩金真玉光龍衣虎帶，拜為真人。我之道術，可教陸仙尸解之人耳，非子真人所可學也。且我是中仙耳，不足以為子師。然守一鍊神，雖非上真之道，亦是中真地仙之好事，亦能朝千山之神，攝川澤之精，吐故於七華之下，納新於三官之上，禮乎赤子，謁乎真人，恭乎嬰兒。三真者，乃身宅之帝君，混二十四氣，分入太微，又分號二十四真。能善斯道於三寸之間，則三宮真人可見。見則雲車羽蓋、千乘萬騎可見而得乘御也，列名九圖，飛行上清。上元用立春，從東斗來還。中元用立夏，從南斗來還。下元用立冬，從北斗來還。三氣上昇，身亦存之，日之四節，一之往反也。其法鮮矣，其用浩矣，其事近矣，其生長矣。苟得其道，亦變形萬端，身出水火，收束虎豹，役使鬼神也。子亦復宜知此道，以漸升進耳。今以《守三一之法》、《靈妙小有之書》二百事傳子，石菌、朱柯、若乾芝與子服之，吾道畢矣。不為試子也，吾行當被玄洲召去三十日，近比者之頃，當時相詣，以啟子之未悟爾。自行哉，可遠索師也。必欲該道真妙，窮微極素。當艱苦嶮試，浮遊五嶽，雖遇真人，未即授子真道也。不百餘年，雲車羽蓋、龍虎之袍未可得也。君再拜受教，退齋，沐浴五香，七日七夜不寐，但危坐接手，存念至道。乃以平旦燒香，北向再拜，服此神芝。五年之問，視見千里之外。身輕，能超十丈，日步行五百里。能隱能彰，坐在立亡。能巡行名山，尋索仙人。聞有欒先生者，得道在蒙山，能讀《龍蹻經》，乃追尋之。入蒙山大洞黃庭之中，遇衍門子乘白鹿，執羽蓋，杖青毛之節，侍從十餘玉女，遇於黃庭。君乃再拜頓頭，乞長生要訣。門子日：子名在丹臺之中，何憂不仙乎？王屋清虛洞宮大多仙人，子始學，宜登此山。乃越江河登此，何索？君對曰：聞有欒先生得道此山，能讀《龍蹻經》，故來，欲見而受之耳。門子曰：欒先生，仙之下耳，子乃真人也。以真問仙，不亦煩乎？子遇真人，乃子之師也。中仙已下，非子所學。乃出《龍蹻經》以授之，《三皇內文》以召神靈，以劾百鬼。乃退齋少室山三月，乃遊登王屋山，發洞門，入丹室，大遇仙人，皆披素讀經，見君皆起立。有趙他子授君《芝圖》十六首，受《五行祕符》而退齋。復登王屋山，遇黃先生，受《黃素神方》、《五帝六甲》、《左右靈飛》之書四十四訣。乃退登幡冢山，遇上魏君，受太素傳《左乙混洞東蒙之籙》、《右庚素文攝殺之律》。乃退齋三月，登嵩高山，入洞門，遇中央黃老君遊觀丹城，潛行洞庭，合會仙人在嵩高山太室洞門之內，以紫雲為蓋，柔玉為床，鳳衣神冠，佩真執節，左帶流金之鈴，右帶八光之策，神虎俠洞門，靈狩衛太室，左侍者清真小童，右侍者太和玉女，各百餘人，捧神醴之琬，詠《大洞真經》三十九章，誦《大有妙經》二十四章，修《太上素靈》二十一曲。其中庭有青腰玉女，執玄玉南震之燈，散花燒香，衛黃老君。黃老君巾三華九陽之巾，手彈流徵雲珠素琴，被服金光，天姿嚴峻、眼有電精，口含玉膏。君既至，頓頭再拜，乞長生度世，願上佐仙官。黃老君日：子存洞房之內，見白元君耶？君對日：實存洞房，嘗見白元君。黃老君曰：子道未足矣，且復游行，受諸要訣，當以上真道經授子也。子見白元 君，未見无英君，且復行也。君再拜受教，復頓頭乞得侍接龍車，為遊走之使。黃老君曰：洞房之內，至精之中，有大神不可名，安出紫房，遊戲丹田，上通太微，乃下洞玄。小有為白元君，大有為无英君。見白元君，下仙之事也，可壽三千年。若見无英君，乃為真也，可壽一萬年。可精更存之，不試子也。君再拜，受教而退。遊行天下名山大澤。西登白空山，遇沙野帛先生，受《泰清上經》。退登峨媚山，入中空洞金府，遇寧先生，受《太丹隱書》八稟十訣。退登岷山，遇陰先生，受《九赤斑符》。退登岐山，遇臧延甫，受《憂樂曲素訣辭》。乃登梁山，遇淮南子成，受《天關三圖》。乃退登牛首山，遇張子房，受《 太清真經》 。乃退登九嶷山，遇李伯陽，受《李氏幽經》。乃遊登鍾山，遇高丘子，受《金丹方》二十七首。乃登鶴嗚山，遇陽安君，受《金液丹經》、《九鼎神丹圖》。乃登猛山，遇青精先生，受《黃素傳》。乃登陸渾山，潛入伊水洞室，遇李子耳，受《隱地八術》。乃登戎山，遇趙伯玄，受《三九素語》。乃登陽洛山，遇幼陽君，受《青要紫書》、《三五順行》。乃登霍山，遇司命君，受《經命青圖》、《上皇氏紀籍》。乃登鳥鼠山，遇墨翟子，受《紫度炎光內視圖中經》。乃登曜名山，遇太帝候夜神童，受《金根之經》。乃登委羽山，遇司馬季主，受《石精金光藏景化形》。乃登大庭山，遇劉子先，受《七變神法》。乃登都廣，登建木，遇谷希子，受黃氣之法、太空之術、陽精三道之要。乃登桐栢山，遇王喬，受《素奏丹符》。乃登太華山，遇南嶽赤松子，受《上元真書》。乃登太冥山，遇九老仙都君，受《黃水月華四真法》。乃至合梨山，遇皇人，受《八素真人經》、《太上隱書》。乃登景山，遇黃臺萬畢先生，受《九真中經》。乃登玄龍羽野，遇玉童十人、九氣丈人，得《白羽紫蓋服黃水月華法》。乃到桑林，登扶廣山，遇青真小童君，受《金書祕字》。乃退南行朱火，登丹陵山，遇龔仲陽，受《仙忌真記》。乃西遊登空山，見无英君西⺁洞房中。无英君處其左，白元君處其右，黃老君處其中。无英君被服金精之錦，朱碧玉綾之袍，光赤朝霞，流景曜天，腰太上靈氣之章，佩九章祛邪之策，著翠上紫龍之冠，蓋太玄丹靈上元赤子之祖父也。左運青宮之氣，氣灌萬神，乃未有天地，先自虛空而生矣。白元君被服丹玉之錦、雲羅重袍，白光內朱，流景參天，垂暉映神，玄黃徹虛，腰太上靈精之章，佩玄元攝魔之策，著招龍造冠，蓋玉房雲庭上元赤子之父。右夾皓清之室，朝運生者也。中央黃老君是太極四真王之師老矣。上攝九天，中遊崑崙，黃闕來其外，紫戶在其內，下與二君入人洞房，員三寸，威儀具焉。夫至思神見，得為真人。若見白元，得為下真，壽三千。若見无英，得為中真，壽萬年。若見黃老，與天相傾，上為真人，列名金臺。君既見之，乃再拜頓首，乞丐上真要訣。黃老君曰#7：可還視子洞房中。君乃暝目內視，良久果見洞房之中有二大神：无英、白元君也，被服狀如在空山中者。黃老君笑而言：微乎探哉！子用意思之精也，此白日昇天之道。子還登常山，授子上真之道。君乃還登常山石室中，齋戒念道，復積九十餘年中，无英君、黃老君遂便授之《大洞真經》三十九篇。有玉童二十一人、玉女二十一人，皆侍直燒香。晝夜習之，積十一年，遂乘雲駕龍，白日昇天，上詣太微宮，受書為紫陽真人，佩黃旄之節、八威之策，帶流金之鈴，服自然之衣，食玉醴之給，飲金液之漿，治葛衍山金庭銅城，所謂紫陽宮也。紫陽有八真人，君處其右，一月三登崑崙，一朝太微帝君。以蟠冢為紫陽別宮，所謂洞庭潛宮也。蟠冢山有洞穴，潛行通王屋清虛小有天，亦潛通闈風也。
　　真人曰：天無謂之空，山無謂之洞，人無謂之房也。山腹中空虛，是為洞庭。人頭中空虛，是為洞房。是以真人處天，處山、處人，入無間，以黍米容蓬萊山，包括六合，天地不能載焉。唯精思存真，守三宮，朝一神，勤苦念之，必見元英、白元、黃老在洞房焉。雲車羽蓋既來，便成真人。先守三一，乃可遊遨名山，尋西眼洞房也。此要言矣。真人周君曰：諸應得仙道，皆先百過小試之，皆過，仙人所保舉者，乃劫三官乞除罪名，下太山除死籍，度名仙府。仙府乃十二大試，太極真人下臨之。上過為上仙，中過為地仙，下過白日尸解。都不過者，不失尸解也。尸解，土下主者耳，不得稱仙也。蘇子玄後亦被玄洲召為真命上卿，一日一於陳留乘雲車，縿龍虎，侍者羽蓋而昇天也。同時多有見者，冉冉西北昇，良久雲氣覆之，遂絕。教周君守三一法，靈妙之言，近二百事。涓子即子玄之師。涓子似齋人，少好餌木，接食其精，精思感天，後釣於河澤，見束海小童語之日：釣得鯉者剖之。後果得而剖魚腹，獲金闕帝君守三元真一之法，於是遂隱於蠹山，能致風雨。學道在世二千七百年，一日一告人云：被大微召補仙公，遂去而不知所終矣。語子玄日：斗中三一，宜以節日祀之，為二十年三一見矣，見則長生成仙。家有三一，長生不滅。能存三一，名上玉札。能存洞房，與天相望。能存三元，上為真仙。皇天上清金闕帝君所以乘雲迅龍，周行九天者，皇洞房三元真一之事也。吾食木精三百年，服氣五百年，精思六百年，守三一三百年，守洞房六百年，，守玄丹五百年，周遊名山，看望八海，徊遊五嶽，休息洞室，樂林草之垂條，听烏獸之相繳，川漬吐精，丘陵蓊鬱，百物之秀，寒暑之節，弋釣長流，遨遊玄瀨，靜心山岫，念真養氣，呼召六丁，玉女見衛，展轉六合，無所不逮，守形思仙二千七百餘歲，實樂中仙，不營當世。今卒被召，請從此別。云涓子是臨去之時著書與子玄別。玄丹者泥丸也，其義出《太上素靈經》。守三一得為地仙，守洞房得為真人，守玄丹升太微宮也。勤而行之，自得此書。此言信矣。非賢慎泄之。真人之言：不得見太平，有志道而隱者，可示此書耳。子其慎之，寧勿宣。
　　摹召法主本，本是晉隆安三年太歲己亥正月七日甲子書畢。
　　又注云：周君後漢元鳳元年太歲辛丑七月五日己卯生，到元康元年太歲丙辰師蘇君受三一貞白條例，云有三千四百八十八字，今數有三千四百八十九字，不知何字是長，不容輒試。
　　周君所受道真書目錄
　　《金闕帝君守三元真一法》，東海小童傳涓子，涓子傳蘇子，蘇子傳周子。
　　尋欒先生《龍蹻經》於蒙山大洞黃庭之中，遇衍門子受《龍蹻經》并《三皇內文》。在黃庭之中。
　　趙他子《芝圖》十六首，《五行祕符》。在王屋洞門丹室中。
　　王先生《黃素神方》一《五帝六甲》、《左右靈飛》之書及二十四訣。在王屋山中。
　　上魏君太素傳《左乙混洞東蒙之籙》、《右庚素文攝殺之律》。在繙冢山中。
　　太和玉女《大有妙經》、《太上素靈經》。在丹城銅之內。
　　沙野帛先生《泰清上經》。在白雲山中。
　　甯先生《大丹隱書》八稟十訣。在峨媚山金匱府中。
　　陰生先《九赤斑符》在岷山中。
　　臧延甫《憂樂曲素訣辭》。在岐山中。
　　淮南子成《天關三圖》。在梁山中。
　　張子房《泰清真經》。在牛首山中
　　李氏《幽神經》。在九嶽山中。
　　高丘子《金丹#8方》二十七首。在鍾山中。
　　陽安君《金液丹經》、《九鼎神丹#9圖》。在鶴嗚山中。
　　青精先生《八表黃素傳》。在猛山中。　　
　　李子耳《隱地八術》。在陸渾山潛入伊川洞室中。
　　趙伯玄《三九素語》。在峨媚山中。
　　幼陽君《丹字紫書》、《三五順行》。在陽洛山中。
　　司命君《經命青圖》、《上皇籍》。在大霍山中。
　　墨翟子受《紫度炎光內視中方》。在鳥鼠山中。
　　太帝候夜神童《金根之經》。在曜冥山中。
　　司馬季主《石精金光藏景化形法》。在委羽山中。
　　劉子先《七變神法》。在大庭山中。
　　谷希子《黃氣之法》、《泰空之術》、《陽精三道之要》。在都廣建木山中。
　　王子喬《素奏丹符》。在桐柏山中。
　　南嶽赤松子《上元真書》。在太華山中。
　　九老仙都君《黃水月華四真法》。在太冥山中。
　　皇人《八素真經》、《太上隱書》。在合梨山中。
　　萬先生《九真中經》。在景山黃臺中。
　　玉童子十人、九氣丈人得《白羽紫蓋黃水月華》。在玄壟羽野。
　　青真小童君《金書祕字》在扶廣山中。
　　龔仲陽《仙忌真記》。在朱火丹陸之室。
　　中央黃老君《大洞真經》三十九篇。在常山中受。
　　右周君所受諸經書目。
　　二真人作詩曰
　　策駕玄中漠，庇素扶晞林。妙微混沌遘，長翻朱煙岑。八景停玉輪，清軒覽明真。
　　左攝飛行遊，右顧凌八天。洞豁辨協晨，仰感發皇人。至暢理自會，靈妙體豈珍。
　　西玄鬱絕根，高耀拂輝明。眇眇流遐澄，育光拔皓清。房素重離裏，安妙寄蘭生。
　　命駕飛八景，迅集迴南傾。凌厲陽羽野，結嘯八極城。萬里誰云遐，我超不稽靈。
　　誘會有素娛，端駕講所精。至道方朗豁，知來溫新齡。
　　晨應載景陽，攀暉德所鍾。徘徊重玄巔，翻焉降飛龍。參騰八絃外，翱翔閶圔方。
　　藂風生丹室，雲合窈寥中。迭域谷希子，值素潛太空。長錦中有景，永煙被山容。
　　空絕廣寒宅，混洞道沌同。積靜八朗豁，素阿蒙長通。我汎陽寥景，虛煙動清風。
　　嗷嘈太微觀，峻嶒九玄所。中有執寂賓，洞嘯靜寒處。西有六領師，尋輝與曉語。
　　來非皇人賓，去非飛仙旅。我超騰羽蓋，徘徊清泠渚。豁虛八極上，清煙凌飄舉。
　　命駕出三玄，流鈴飛漢賓。皇皇太和庭，鬱儀清虛觀。結璘絕煙際，尋輝七靈煥。
　　素遨浚紫天，洞遊無名館。龍旅迴瓊輪，四⺁應景散。聊且期時通，溫之至道旦。
　　周裴二真叔
　　江乘令晉陵華僑，世奉俗神，忽夢見群鬼神與之遊行飲食。群鬼所與僑共飲酒，僑亦至醉，還家輒吐所飲噉之物。數年諸鬼遂課限僑舉才，僑不得已，先後所舉十餘人，皆至死亡。鬼以僑所舉得才，有知人之識，限課轉多。若小稽違，便彈治之。僑自懼必為諸鬼所困，於是背俗入道，詣祭酒丹陽許治，受奉道之法。群鬼各便消散，不復來往。奉道數年，忽夢見二人年可五十，容儀衣服非常。後遂二人見，或一月三十日時時往來僑家靖室中。唯僑得見。一人姓周，一人姓裴。裴雅重才理，非僑所申。周似不如。此二人先後教授僑經書，書皆與《五千文》相參，多說道家誡行養性事，亦有讖緯。所受二人經書，皆隱祕不宣。周自作傳，裴作未成。裴所作樂序及周傳如別。
　　紫陽真人內傳竟
　　#1《雲岌七籤》卷一百六《紫陽真人周君內傳》（下簡稱《雲岌七籤》本）此句『感』前有一『誠』字。
　　#2據《雲岌七籤》本，『傳』應作『遇』。
　　#3『三蟲』二字，據《雲友七籤》本補。
　　#4『穀斷』二字《雲岌七籤》本作『斷穀』。
　　#5《雲筆七籤》本此句作『若導引服氣，不得其理』。
　　#6『仙』字據《雲岌七籤》本補。
　　#7『日』字據《雲岌七籤》本補。
　　#8『金丹』原作『全』，據上文改。
　　#9『丹』字據上文補。