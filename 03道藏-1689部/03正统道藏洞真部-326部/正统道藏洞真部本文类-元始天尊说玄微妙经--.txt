元始天尊說玄微妙經
　　經名：元始天專說玄微妙經。撰人不詳，約出於唐宋間。係改編《五斗三一經訣》而成。一卷。底本出處：《正統道藏》洞真部本文類。
　　元始天尊說玄微妙經
　　道言：欲達玄微之妙，當靜念，依時行道。至春分日夜半時，起坐東向，冥目存我身中三宮三一、三卿及我，合七人，我在中央也，俱乘紫氣之煙，共登北斗陽明星。陽明星者，北斗之東神也。於是存入星中央坐之，吞紫氣三十過，行之久久，自見陽明星東元太上官，官中有青玄小童，授子真光也。先當從存北斗星下紫氣大如弦，從上直下注我前，然後乃存三一也。
　　周君口訣曰：存七人巾斗七星，而共登陽明，鴈行，我居中央也。巾星者，以魁覆頭，柄杓前指也。吞紫氣三十過，我存紫氣而嚥之也。又思三一、三卿，並同時吞之也。吞畢，更存七人乘紫氣，空中來下，還兆三宮中，良久，心祝曰：
　　三尊上真，太玄高神，陽明主春，萬童開門，丹元主夏，朱紫合煙，陰精主秋，天威六陳，北極主冬，萬邪塞奸，五土秉壬，戊己天關，所摧皆滅，所向莫干，鍊我七魄，和我三魂，生我五臟，使我得真，登飛上清，浮景七元，長生順住，嘯命千神。畢。亦可眠存之，四節共此一呪耳。
　　至夏至之日夜半時，起坐南向，冥目存我身中三宮三一、三卿及我，合七人，我在中央也，俱乘紫氣之煙，共登北斗丹元星。丹元星者，北斗之南神。於是存入星中共坐，吞紫氣三十過，行之久久，自見丹元星南極太上宮，宮中有朱陽靈妃，授子絳書寶文也。
　　至秋分日夜半時，起坐向西，冥目存我身中三宮三一、三卿及我，合七人，我在中央也，俱乘紫氣之煙，共登北斗陰精星。陰精星者，北缺文，欠四百七十有餘字。#1八節，自宜案曆之。八節，蓋璇璣之正度也，萬真靈仙神明朝宴之日也。
　　北帝自然法，月數之中，日三景氣相適之日，亦大吉時也。宜以建修思道。併而論之，吾從唯一。
　　外國以月一日為建，二日為除，以次數之。今窮景無曆日，此乃可用。匈奴國以正月一日為甲寅，朔六甲，周而復始，正月大、二月大、三月小、四月大、五月小、六月大、七月小、八月大、九月小、十月大、十一月小、十二月大。若窮景深林，外邇冥絕者，亦當案此也。
　　每至建日，或月一日，平旦，存三一從己三官中出，坐已前，乃心起再拜，若如見之髣髴，因心祝曰：
　　天尊三帝，守某命門，出游虛中，六氣玄分，養我五神，正我三魂，五臟自生，長生飛仙。畢，又存從虛中還三宮，良久，嚥液三十過。作十過為之，夜當夢見三一及三卿也。或夢見白烏白鵠，白虎金玉之物，皆三一之化景示象也。如是守之勿殆，則見之象也，對面之漸也。
　　每至除日夜半時，密起向北，視北斗七星之內象，見三一從輔星中下，來入己三宮中畢，還寢靜思，存之髣髴似見，乃微祝曰：
　　太上天輔，三帝所游，三卿扶骨，與真合俱，下入我身，安寂坐元，吐精灌形，魂魄和濡，使我飛仙，雲行游浮。畢，嚥液二十七過。月取一除日耳。
　　每至開日夜半，起坐東向，去巾，亦可散髮，更梳櫛結之，結令良久畢，微呼曰：
　　上元三真，真中嬰兒，散髮開煙，上通天台，泥丸堅凝，與天同時，使我飛仙，交行洞臺。畢，嚥液十九過畢，乃巾而寢。精心存三一、三卿各安其宮，帝與卿相對而坐，存三一呼氣宮中三十過。己存時，亦自呼氣三十過也。呼氣者，開口吐氣之法也。其時亦覺一體熱，則和神凝魂之驗也。存一皆閉臨兩目，內視神宮也。
　　存一之道，使太上三素氣見三宮中。三素者，紫青絳三杳色氣也，紫在上也。則存守三一在其中，因想見北極紫戶玉宮，使天官序列，思我將在帝前對坐，所求乞，乃心拜焉。太上是上清也，上清之帝，極貴者也。北極紫房，帝之房耳。亦存己三一，與帝論飛真生生之道也。
　　凡臨盛饌，皆正心存一，因想一先飲食，然後兆乃食之也。恒如此，則邪氣遠退，真氣來前。飲食畢，心祝曰：
　　百穀入胃，與神合氣，填補血液，尸邪亡墜，長生天地，飛登金闕，役使六丁，靈童奉衛。
　　守一之法，以甲午、甲辰、甲寅日夜半，掃除靜寢之庭，方圓一丈布席，燒香北向再拜，亦可心拜而已。因仰視北斗七‘星，使紫氣從斗中出，入兆身中三宮之內，向北接手兩膝上，存三一、三卿與兆，俱乘紫氣上登太極。太極，星也。令忘身失體，恍然如昇天之狀，如此則仙道近矣。仙人謂之大靜也。陰雨，可於寢牀上思之，亦可預作壇於靜處，使方圓一丈，籬四面使高數尺，至日恆當修之，此大靜之道也。
　　守一之道，常伺月初出之時，向月再拜畢，微祝曰：
　　太陰玄精，明月夫人，初生流光，照我三宮，神仙上飛，高游八方，所向所願，皆與福中。
　　守一之道，恒存北斗覆頭上，柄指前，此百邪不干，凶氣滅亡之要訣也。
　　守一人，忌食五辛及一切肉，履生產婦家。甲子日存思，又忌見醉人，及諸殗臭，皆避而慎也，遣之勿疑矣。又勿抱嬰兒，己兒乃可。不與人共衣履，同牀席，唯存一也。思真靜神，念道招靈，皆得別處，非徒此一事而已。
　　後聖金闕帝君，昔受《三元真一經》、《太極帝君真符》、《五斗真一經》、《太極帝君寶章》，凡四訣，後以傳仙人涓子。涓子釣河獲魚，剖得青玉函，發視獲二符二經法是也。此太上內隱地真之上道，亦得朝宴上清，游盻太極，飛遨崆峒，寢息崑崙矣。
　　按四極明科照生靈符之法，諸有地真上經者，皆有出傳年限，盟誓三官，委帛血壇，割革之約，乃得授付。受者齋百日，或五十日，或三十日，或二十一日，或十日，或七日。唯必可教精心信真者，當傳授守三元之真，用二帝之符，登五斗之道者，是地真之上道也。法以四十年得傳一人，四百年傳十人止。若無其人者，白素寫一通，封付五嶽隱密巖室之中，須四十年輒寫一通，封付五嶽耳。夫五嶽者，聚在一山而已，不必均匝周而布付五山，蓋取其所止處之近者也。若不及嶽山者，名山亦可也。若北之抱犢，西之地肺，南之羅浮、太和，東之天台、括霍，是此之類，皆名山也。若四百年中有十人，可授之，過限不得復出矣。違科犯泄，不遵法度，身詣水官，受風刀之考，子孫殃絕滅後也。其脆約之代血誓者，是青童君受，出以示晚學，為永用之節度矣。若受《三元真一經》，當脆有道之師，白素八十七尺，銀鐶三雙，一本用白素二十九尺，銀鐶一雙耳。上總合之也。或用鈕三枚耳，以代割革不漏之約。其受《太上五斗真一經》，當脆有經之師，紫文帛四十尺，金鐶兩雙，以代歃血敗泄券契也。其受太極真符，脆有符之師，朱帛二十尺。其受太極寶章符，脆有經章之師，碧帛二十尺，以當登壇剪髮，為歿身之誓也。受者以待林澤山柄之窮，不得妄用贍己之私矣。違而不奉，皆立割削之科，身隕三泉。父子傳授，以脆盟如科。傳授皆相師，所以崇根本，明天誠之苦也。又不但施於此而已，蓋欲更其有訓法始耳。夫自非宿有仙骨玄籙者，亦自不得聞見其真一之妙道也。
　　元始天專說玄微妙經竟
　　#1按此處所缺文字，可參見《上清金闕帝君五斗三一圖訣》。