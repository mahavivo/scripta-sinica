元始天王歡樂經
　　經名：元始天王歡樂經。撰人不詳，約出於唐代。假託元始天專為九氣天君演說，勸導國王后妃修齋行道，以保國土太平。一卷。底本出處：《正統道藏》洞真部本文類。
　　元始天王歡樂經
　　元始天尊成就十方國土，度諸眾生，國土成就，將還大羅冥寂元通於天首之山、萬光瑤殿七寶瓊臺，眾真侍衛，諸天齊臨，與高上玉帝、太上道君至聖尊神、諸天帝君仙真聖品校録法門，以三十六部真經，付囑三千世界五億諸天，流通教化，開度天人，使當來男女普入信根。付囑既已，九炁天君從座而起，長跪稽首，擎拳上白天尊曰：臣從无量劫來，輪轉生死，運度因緣，常在福中得遇道真，經教開張，寔由天尊廣救之恩。常見下方世界，宛利天中，人王國主，造惡者多。或躭著淫色，飲酒猖狂，不憂百姓，苦酷萬端，或畋遊漁獵，放蕩无窮，或廣造宮殿臺榭城池，或音樂倡樂，馳騁人間，或大營陵廟，征討四方，或毒心熾盛，殺害賢人，或信用讒諛，不從忠正，或賦役繁雜，以供一身，或不信宿命罪福因緣，或毀道形像、玄壇靈觀，或殺道士、山林栖遁，或焚燒經教，訾毀聖真，或父子相殘，自相誅戮，或兄弟讎關#1 ，骨肉交争。怨氣聞天，暴虐无度，人靈號訴，不可勝言。未審此輩何以教之，伏願天尊開大慈悲，說法度人，令歸善道。
　　天尊答曰：皆由眾生業緣所感。不信罪福宿命因緣，无量劫來，值今惡對。洪灾流蕩，水火刀兵，倒海傾山，死亡飢疫，父南子北，男女分張，萬苦縱橫，百姓荼毒，山鳴鬼哭。妖彗遍天，地震天崩，河驚海沸，眾灾交沴，獸化成人。惡氣感生，星辰見象，誡示天下，令識吉凶，誰謂愚癡，不能自覺，吾今為汝說此經文，使諸國王，悉得歡樂，率土安寧。九氣天君稽首請曰：唯願慈尊特垂大宥，告以未聞。
　　天尊曰：若國主人王，及以妃后、大臣宰輔、男女善人，常當發心歸依正道，供養三寶，廣建福田，立觀度人，抄經造像，行道禮拜，受戒持齋，布施放生，懺悔發願，救濟窮厄，解免囚徒，開赦罪人，省諸賦役，遠離酒色，儉約己身，愛養人民，憂勞一切，常敷百座，講說大乘，廣召法師，教化羣品，然燈照夜，散華燒香，晝夜誦經，投告山水神仙洞府、天地靈祇、嶽瀆名川，置諸仙觀，開度男女，皆使出家，保護住持，永不休替，即諸天歡樂，國土安寧，日月星辰，各依分度，河海潜默，風雨和調，一切欣欣，普天快樂。是時善忍國王捨其宮苑，及以城闕、國中勝處、山林名嶽，置諸靈觀，玄壇精舍，遍其境土，擇國中男女形容端正，智慧聰敏有善心者，皆使出家，並諸王子妃主、公侯牧伯宰輔大臣，能出家者，悉令入道，紹隆正法，助國化人，兼諸妃后公主王子、宰輔大臣、國中男女大富長者，各隨王發心，捨施屋宅，及以園苑、池臺庭院，造諸靈觀，安置經像，開度男女，皆使出家，住持供養，願國安寧。又常造天尊无上法身、應真化像仙真聖品、金剛神王、師子辟邪、香官使者、仙童玉女、龍虎君等，禮拜供養，係念見前，願得真道，不死長生。常寫三洞經教，裝演絛軸，流通讀誦，講說敷演，願求神仙。常建百座，廣召法師，晝夜講說三洞大乘无量妙義，教化一切，保護人民常持齋禮拜，散華燒香，奉戒發願，以度己身。常放贖生命奴婢下賤，布施貧窮，道邊立井，種植果林，造諸屋舍，及以橋梁，濟度一切，廣布慈悲。常設義田，施衣及食，拯救飢寒。常然燈照夜，解拔灾厄，助天光明，不入盲道，普消暗冥。常以法衣、法具、器物、几杖、飲食、華果、名香、上藥，供養出家十方法身。常以綾羅錦綺、綿絹布帛、金銀珠玉、七寶珍奇、車馬童僕、田園屋宅、男女妻妾、米麥之屬，供養三寶常住福田。常造鍾磬、旛華、幢蓋、香鑪、帳座、巾帕、裀褥、玄壇、欄楯如意、澡灌塵拂、坐具、夾膝等物，供養經像，及以法身，常修靈觀、殿堂樓閣、師房廊宇、臺榭池沼，功德巍巍。常念經念道，懺悔祈恩，以滅罪愆。常修上清大洞金房天寶洞真三元行道，以求鍊質得道成真。常修金籙行道，調理璿璣，正天分度，國祚興隆。常修黃籙行道，以拔億曾萬祖地獄幽魂。常修明真行道，和天安地，保國寧人。常修自然行道，普為生死，男女存亡。常修靈寶三元行道，懺謝天地水火，拔贖先亡，開度己身。常修塗炭行道，以度厄難，水火刀兵，囚徒繫閉，疾病灾厄。常修洞神三元行道，遍為天地一切眾生。常修洞淵神呪行道，辟除魔沴、一切鬼神、山精祆鬽、疫病瘟疒皇。常修旨教行道，開導危苦，解厄消灾。常修正一行道，延年益筭，保命扶衰。常修太平洞極行道，兵戈止息，百穀熟成。常修五鍊行道，安穩陵廟，開度亡人。常供養巖栖學真道士，願早成真。常投告山水行道，設齋願國土太平。常持正一符籙，徵邪劾鬼，為諸男女。常誦道德，清靜无為，少私寡欲。常持洞神經誠，制斷邪精，役御神鬼。常持洞玄經誠，滌除三業，清淨六根，滅慮忘身，轉神入妙。常持洞真經誡，冥心寂想，與道合真。常持三洞大法，行諸觀慧，寂定歸无。常以六齋十直，詣觀燒香，行道念誦，講說大乘，散華然燈，布施發願，為物及身。常修故像及諸舊經，福德薰修，遍及存亡。常至月半，請諸大德法師懺悔受誡，洗濯身心。常自講說讀誦，教化國人，令生道心。常行讚歎，歌頌天尊无量聖德，覆護眾生。常卑宮室，清廉克己。常遠酒色，保養形神。常行仁德，以懷他國。常行慈念，安樂眾生。常斷畋漁，放贖生命。常减滋味，服食持齋。常少賦斂，救濟貧窮。常无徵召，安撫邊方。常用和柔，不行刑罰。善忍國王，及以妃后、大臣宰輔、國中男女諸王子等，常行如此功德，精進勇猛，清浄智慧，忍辱持戒，布施奉齋，心心不退，名聞赭天，天王歡樂，降駕齊臨，神仙兵馬、仙童玉女、三界五帝、一切威靈，常來擁護，天靜地默，日月光明，星宿合度，風雨順時，百穀豐熟，男女興隆，地藏發泄，枯骨更生，年命長遠，无有夭傷，王及妃后並諸大臣王子，皆得輕舉，白日登天。今為四梵真人善忍國復為極樂國矣，來生男女各自勤焉。
　　爾時天尊常遣智日真人，寶月真人、明遠真人、浄光真人、開天真人、通生真人、文德真人、慈等真人、福力真人、平和真人、虛寂真人、空玄真人、无相真人、有惠真人、遍空真人、普明真人、惠遠真人、清明真人、澄照真人、等鑑真人、玄覽真人、大覺真人、智力真人、寶藏真人、金明真人、思遠真人、法藏真人、玄通真人、流照真人、觀慧真人、大慧真人、明相真人、至誠真人、同明真人、紫光真人、金景真人、玉英真人、靈真真人、真空真人、洞虛真人、微妙真人、凝玄真人、保志真人、守定真人、安忍真人、抱玄真人、自然真人、无名真人、覺空真人、太明真人、登玄真人、至清真人、圓道真人、玄一真人、本際真人、真一真人、瑤光真人、靜智真人、長生真人、浄空真人、明道真人、寶首真人、獨覺真人、法海真人、澄明真人、寶相真人、見空真人、四達真人、八明真人、九轉真人、三輪真人、六通真人、七覺真人、一相真人、二儀真人、五惠真人、十輪真人、常浄真人、信德真人、定志真人、寶真真人、安志真人、通微真人、入无真人、龍漢真人、延康真人、赤明真人、開皇真人、上皇真人、寶海真人、寶香真人、香水真人、玉鏡真人、德水真人、法水真人、天一真人、大一真人、明天真人、廣道真人、遍照真人等一百真人，或乘飛雲丹霄八景玉輿，瓊輪羽蓋，浮空步虛，神仙兵馬巨億萬計，按節持旛，无鞅數眾，教化人間，演說經法，敷暢靈音，舉善報惡，名奏諸天。若男若女，皆當一心修齋行道，立諸善功，真人降駕，一時監臨，燒香散華，莫不記聞。
　　復遣輪天童子、承香童子、明玉童子、首明童子、捧印童子、奉法童子、侍經童子、奏香童子、流光童子、日蓋童子、抱月童子、休靈童子、浮空童子、驛龍童子、傳章童子、通命童子、典護童子、守堂童子、衛香童子、宣梵童子、清唱童子、聞法童子、玉音童子、金聲童子、鳴鍾童子、金首童子、寶明童子、瓊日童子、瑤華童子、合煙童子、飛雲童子、上空童子、昇天童子、清浄童子、錄善童子、禮香童子、智首童子、浮香童子、抱真童子、執符童子、玉籍童子、南昌童子、朱明童子、赤光童子、通靈童子、遍天童子、遙天童子、飛虛童子、九光童子、八惠童子、金輪童子、玉關童子、天關童子、紀善童子、檢天童子、檢地童子、遊輪童子、慈上童子、六能童子、四非童子、迎香童子、扶容童子、晨華童子、寶冠童子、玉表童子、乘虛童子、飛煙童子、橫空童子、坐虛童子、持蓋童子、上藥童子、獻華童子、金銀童子、瓊輿童子、接生童子、育嬰童子、神英童子、福堂童子、靈華童子、舞鳳童子、祥鸞童子、變化童子、問法童子、請經童子、玉童童子、金符童子、瑤印童子、寶璽童子、瓊珮童子、金龍童子、得道童子、无礙童子、自在童子、常樂童子、延筭童子、致福童子、護命童子、扶衰童予、捍厄童子、益筭童子等一百童子，常處人間，勸化男女持奉齋誡，誦經行道，禮拜懺悔，生諸善心，清浄六根，眾惡惱難，一切罪福，微細必知，凡厥福田，皆來監映。
　　復遣龍華玉女、鳳環玉女、金箱玉女、玉璫玉女、寶函玉女、銀華玉女、散華玉女、扶香玉女、進符玉女、傳言玉女、開經玉女、啟香玉女、捧衣玉女、扶冠玉女、迎風玉女、龍光玉女、鳳裙玉女、金髻玉女、寶耀玉女、益筭玉女、延齡玉女、萬壽玉女、千福玉女、玉輪玉女、金蓋玉女、昌樂玉女、長壽玉女、安國玉女、開明玉女、四照玉女、六度玉女、七惠玉女、明靈玉女、明真玉女、注福玉女、除殃玉女、消灾玉女、度厄玉女、延年玉女、護相玉女、歡樂玉女、守身玉女、保命玉女、歸福玉女、來祥玉女、致靈玉女、祈真玉女、圓浄玉女、和樂玉女、正一玉女、靈華玉女、扶烟玉女、定生玉女、太玄玉女、青官玉女、丹臺玉女、絳宮玉女、紫房玉女、黃素玉女、拜真玉女、乘雲玉女、飛香玉女、含香玉女、玉蘭玉女、玉華玉女、金掌玉女、流環玉女、說法玉女、講經玉女、奉戒玉女、持齋玉女、行香玉女、禮拜玉女、散香玉女、步玄玉女、昤真玉女、誦念玉女、清水玉女、素雲玉女、八輪玉女、金芝玉女、瑤英玉女、玉容玉女、金姿玉女、常慈玉女、明相玉女、明空玉女、六空玉女、四華玉女、三天玉女、四梵玉女、三清玉女、大羅玉女、東華玉女、北真玉女、西靈玉女、南極玉女、中黃玉女、十天玉女、五色玉女等一百玉女，常為男女筭定年命，灾危厄難，保命扶衰，校勘罪福、善惡吉凶，凡諸動意，皆悉上聞。
　　復遣辟邪金剛、斬邪金剛、召鬼金剛、降魔金剛、伏毒金剛、禦非金剛、消灾金剛、逐凶金剛、吐火金剛、吞精金剛、乘龍金剛、霄輪金剛、排虛金剛、拓山金剛、吸海金剛、吹雲金剛、威靈金剛、捕邪金剛、束鬼金剛、八威金剛、橫風金剛、攝龍金剛、虎威金剛、奔虛金剛、踏空金剛、召天金剛、移山金剛、引仙金剛、斷祆金剛、攝地金剛、把日金剛、履月金剛、漱火金剛、食鬼金剛、飲河金剛、叱石金剛、啖鐵金剛、消靈金剛、振威金剛、防非金剛、分影金剛、通明金剛、勇武金剛、奮威金剛、大力金剛、百邪金剛、萬天金剛、橫空金剛、滿虛金剛、萬丈金剛、分身金剛、千形金剛、等空金剛、齊天金剛、倒嶽金剛、典經金剛、侍靈金剛、防護金剛、天靈金剛、按善金剛、清神金剛、八鎮金剛、正道金剛、住持金剛、護戒金剛、衛堂金剛、奉齋金剛、禦邪金剛、防兇金剛、步空金剛、金頭金剛、鐵額金剛、捍厄金剛、延年金剛、保命金剛、益筭金剛、扶衰金剛、當奸金剛、度厄金剛、消難金剛、橫天金剛、保國金剛、滅凶金剛、辟兵金剛、伏鬼金剛、通天金剛、攝魔金剛、非靈金剛、震明金剛、動天金剛、玉弩金剛、金兵金剛、迴風金剛、駕日金剛、糾非金剛、彈邪金剛、吞祆金剛、噬獸金剛、八殺金剛、神通金剛蓆一百金剛，常行人間，將諸侍從无鞅數眾，遍滿虛空，若有善男子善女人持齋禮拜，誦經行道，然燈散華，供養三寶，建諸善功，是諸金剛將諸徒眾，應時臨降，防護宅舍，侍衛左右，驅除凶惡，斬馘精邪，一切鬼賊，永不干身，三界五帝，常來衛護，名聞諸天。
　　復遣禦凶神王、威劍神王、吐雲神王、起雨神王、伏魔神王、徵靈神王、召鬼神王、飛天神王、浮空神王、青天神王、侍經神王、周天神王、九首神王、六眼神王、十手神王、勝力神王、大威神王、明天神王、察地神王、制邪神王、攝精神王、馭日神王、正奸神王、揮光神王、調劍神王、撝幢神王、吞山神王、飲海神王、吹風神王、火焰神王、消灾神王、捍厄神王、延年神王、保命神王、度厄神王、益籌神王、詔命神王、除難神王、蕩邪神王、保國神王、橫海神王、丹天神王、迴凶神王、歸善神王、守信神王、定非神王、變化神王、元畏神王、啖邪神王、吞煙神王、徵雷神王、激電神王、滅影神王、鐵眼神王、六足神王、飛龍神王、翻天神王、倒地神王、伏寇神王、止奸神王、斷邪神王、伏兇神王、輪空神王、轉天神王、八極神王、昇天神王、隱化神王、潛靈神王、殺鬼神王、望雲神王、千手神王、百眼神王、四口神王、青舌神王、绿齒神王、黑耳神王、紫毛神王、開胸神王、大面神王、脩肱神王、獨足神王、一目神王、偏手神王、共首神王、金眼神王、大額神王、橫口神王、隆鼻神王、玉勝神王、寶華神王、雲行神王、按劍神王、翔風神王、聲威神王、萬力神王、轉勝神王、素天神王、搖真神王、撫仙神王、明道神王等一百神王，常在人問，保護國王有道心者，興雲致雨，伏寇除兇，斥逐灾殃，不令侵擾。若男女有心講誦經法，建大善功，皆來監映，助其福力，降伏魔精，辟除灾沴，人王有道，常當保護，率土安寧。
　　復遣斬邪將軍、柱天將軍、總土將軍、歷旌將軍、剛風將軍、辟邪將軍、降魔將軍、網羅將軍、破邪將軍、捕鬼將軍、橫天將軍、收鬼將軍、功曹將軍、太衝將軍、天剛將軍、太一將軍、勝先將軍、小吉將軍、傳送將軍、從魁將軍、河魁將軍、登明將軍、神后將軍、大吉將軍、六紀將軍、乘風將軍、行天將軍、遊虛將軍、步剛將軍、躡紀將軍、金冠將軍、龍首將軍、鳳威將軍、伏奸將軍、八威將軍、六害將軍、九官將軍、吞魔將軍、烈天將軍、總氣將軍、攝山將軍、召海將軍、誅寇將軍、金手將軍、收邪將軍、誅符將軍、定奸將軍、開山將軍、伏靈將軍、蕩凶將軍、勝輪將軍、神虎將軍、金虎將軍、王兵將軍、仙官將軍、捍厄將軍、扶衰將軍、度厄將軍、保命將軍、護身將軍、消灾將軍、救度將軍、好生將軍、把山將軍、吐毒將軍、伏祆將軍、掃邪將軍、衛經將軍、伏非將軍、斷邪將軍、窮奇將軍、鬱壘將軍、玉斗將軍、司殺將軍、候常將軍、宣道將軍、奔星將軍、寧國將軍、保民將軍、守真將軍、平天將軍、九地將軍、三天將軍、平氣將軍、正一將軍、洞神將軍、太上將軍、靈寶將軍、神祝將軍、洞真將軍、護戒將軍、招靈將軍、揮虎將軍、激邪將軍、登天將軍、天丁將軍、都官將軍、驛騎將軍、左天將軍、右陰將軍等一百將軍，常在人間防兇止惡，保祐人民，使國安民豐，天下太平。
　　天尊曰：若國主人王，及以妃后、次臣宰輔、國中男女，能發善心，置立玄壇靈觀，造像寫經，建齋行道，受戒懺悔，布施發願，燒香散華，放贖生命，建百高座，講說大乘，晝夜不倦，廣修功德，大設義田，施衣及食，開度一切，救濟貧窮，吾常遣真人、童子、玉女、金剛、神王、將軍擁護國王，保祐人民。若有善男女輩，其名字，及造形像，旦夕禮拜，燒香存念，所有灾厄，隨心消滅，求男得男，求女得女，求長命得長命，居家安樂，當貴巍巍，天王歡樂，列名上清。當來男女宜勗之矣！
　　爾時諸天聖眾及九氣天君，將諸徒眾，同聲唱善，禮拜天尊，一時而退。
　　元始天王歡樂經竟
　　#1『讎關』，疑當作『雔關』。