玄都律文
　　經名：玄都律文。撰人不詳，約出鈴南北朝末。據《三洞珠囊》等書引述，原本應有二十品以上。《通志· 藝文略》著錄作二十五卷。現僅殘存一卷。底本出處：《正統道藏》洞真部戒律類。
　　玄都律文
　　虛無善惡律
　　一者遺形忘體，怕然若死，謂之虛。二者損心棄意，廢偽去欲，謂之無。三者專精積神，不為物集，謂之清。四者反神服氣，安而不動，謂之靜。五者深居宴處，功名不顯，謂之微。六者去妻離子，獨與道遊，謂之寡。七者呼吸沖和，滑澤細微，謂之柔。八者緩形縱體，以奉百事，謂之弱。九者僧惡尊榮，安貧樂辱，謂之卑。十者遯贏逃滿，衣食麄疏，謂之損。十一者爭作陰陽，應變卻邪，謂之時。十二者不飢不渴，不寒不暑，不喜不怒，不哀不樂，不遲不疾，謂之和。十三者愛視愛聽，愛言愛慮，不費精神，和光順世，謂之嗇。
　　律曰：凡此十三者，混沌為虛無，行道守真者，敬奉師法，順天教令，窮極無為之道，虛、無、清、靜、微、寡、柔、弱、卑、損、時、和、嗇。夫為道者，氣鍊形易，民和國寧家吉，災不起，壽命延，家國昌。違律者為天所刑。
　　律曰：人不念作善，但行惡事，父母不孝，事師主不義，事君不忠，為善者自天祐之，為惡者天必殃之。人有一善，心定體安。人有十善，氣力強壯。人有二十善，身無疾病。人有三十善，所求者得。人有四十善，昌熾富貴。人有五十善，子孫富盛。人有六十善，遭厄得脫。人有七十善，神明護之。人有八十善，得地之利。人有九十善，尊貴顯榮。人有百善，天德降之珍寶。人有二百善，後世揚名。夫下人有三百善，後世大富。人有四百善，後世出富貴人。人有五百善，後世延壽。人有六百善，後世出忠孝。人有七百善，後世智慧。人有八百善，後世道德。人有九百善，後世出賢聖人。人有千善，後世出神仙真人。
　　右人有為善者，得福自天祐之。人有一惡，心勞體煩。人有十惡，血氣虛羸。人有二十惡，身多疾病。人有三十惡，所求不諧。人有四十惡，轗軻衰耗。人有五十惡，絕無子孫。人有六十惡，數得非禍。人有七十惡，賊鬼害之。人有八十惡，水火害之。人有九十惡，貧賤困極。人有百惡，天地殘罰其形。人有百五十惡，寇賊害之。人有二百惡，後世無姓族。人有三百惡，後世受貧困。人有四百惡，後世沒為奴婢。
　　戒頌律
　　第一勿詐鬼欺神，輕罔天道。第二勿以偽為真，以真為偽。第三勿以善為惡，以惡為善。第四勿以曲為直，以直為曲。第五勿以濁為清，以清為濁。第六勿以邪為正，以正為邪。第七勿以醜為好，以好為醜。第八勿以虛為實，以實為虛。第九勿以逆為順，以順為逆。第十勿以非為是，以是為非。第十一勿以親為疏，以疏為親。第十二勿以東為西，以西為東。
　　律曰：十三條名曰妖惑之人耳，身受其害，捨命不得全生，災殃流及五世，子孫犯者，害命奪筭，犯主吏坐謫，依罪輕重論也。
　　律曰：常敬從師教，令一如師法，不得輕冒，詐偽欺罔，違律罰筭四百日，主吏坐謫。
　　律曰：常以平日一、日中、日入後存想五方五氣。東方青氣化為青龍，西方白氣化為白虎，南方赤氣化為朱雀，北方黑氣化為玄武，中央黃氣化為己身，則調和五方，音而頌之。違律者罰筭三百日，主吏坐謫。
　　律曰：平旦頌曰：微妙而博大，子元氣之精光。巨麗而可樂，子魂神之翱翔。藏我胸臆中，子廓然虛而張。潔白如明月，子通洞乎十方。芝草何        英英，子不憂無食糧。呼吸新與故，子因以通神明。
　　律曰：暮頌曰：曠曠怖怖，與神元懼，被服精華，飲食玄武。招搖為馬，玉衡為輻，上下無限，出入無時。百病除愈，神氣獨持，司命著籍，玉簡丹書。編以金縷，纏以素絲，千億巨萬，無所復疑。太一祐我，神明扶持，清靜絕念，向王相地。頌之佩籙，吏與天地作約，以身修道樂法者，皆頌之。不如法，罰筭五年，主吏坐謫。
　　律曰： 戊辰、戊戌日不得頌，正心守一念道，眼無妄視，口無妄言，心無妄念，耳無妄聽，違律奪筭五十。安神定志，尊道德，敬師長。不如律，輕慢道德，不敬師友，為家則禍災，為國則亂亡，罰筭二紀，主吏謫千日。謂道德之人師朋友，當如禮敬事之。
　　律曰：寬和忠孝，恭敬朝修，淡泊慈仁，畜孝篤信，思義所行。不如律，罰筭七紀。不得因鬼稱神，託名官號，誹師謗道，淫祀百鬼，反真亂正，自作法度，不如師法。違律者罪及害身，主吏罰五年也。
　　律曰：不得食日暮之食，不得食祭神之食。違律罰筭千日也。謂日之暮亦不須食也。遇祭鬼神之食，食之者皆坐罪也。
　　百藥律
　　律曰：夫德以除災，藥以愈病。不知律者，為國則無延祚之期，為家則無子孫，為身則刑兆虛亂，正氣不居，年命為衰。故非道而治，非法而言，亡筭奪紀，司過言罪，司命削籍。
　　律曰：德為醫也，行為藥也。人不修其德行而廣求醫藥，藏罪而多求章表，上而所行不改，其罪更凶。
　　律曰：柔弱去欲，寬和恭遜，藥之道德府。違律者罰筭五年，主吏坐之。尊天敬地為一藥，欽奉三光為一藥，恬淡無欲為一藥，仁恕謙讓為一藥，好生惡殺為一藥，不多聚財為一藥，不犯禁忌為一藥，廉潔貞信為一藥，不燒山林為一藥，空車助載為一藥，志弱性柔為一藥，不自尊大為一藥，行寬心和為一藥，不好陰私為一藥，動靜有禮為一藥，陰德樹功為一藥，起居有節為一藥，不論訴人為一藥，近德遠色為一藥，災病不干為一藥，施不望報為一藥，為人慕願為一藥，推恩義讓為一藥，慈愍憐愛為一藥，好稱譽人為一藥，心靜意定為一藥，為人願福為一藥，被邪弼正為一藥，不干豫人為一藥，教化愚暗為一藥，戒勑童蒙為一藥，解散思慮為一藥，因貴為惠為一藥，內修孝悌為一藥，為人起利為一藥，蔽惡揚善為一藥，以力助人為一藥，好飲食賜人為一藥，憐貧傷危為一藥，救日月蝕為一藥，言語謙遜為一藥，恬淡寬舒為一藥，不負宿債為一藥，思神念道為一藥，質徑端正為一藥，立功不倦為一藥，不爭是非為一藥，除情去欲為一藥，受辱不怨為一藥，不取非財為一藥，推好取醜為一藥，雖災自受為一藥，稱揚賢良為一藥，好相引用為一藥，不自彰顯為一藥，救禍濟難為一藥，不自伐善為一藥，諫正邪亂為一藥，勞苦不恨為一藥，開導迷誤為一藥，覆蔽人過為一藥，因富布施為一藥，進勝己者為一藥，扶接老弱為一藥，惠與窮乏為一藥，誓不罵詈為一藥，為人嚴淨為一藥，智德不退為一藥，位高接士為一藥，好言善語為一藥，恭敬卑微為一藥，生無懈怠為一藥，至誠篤信為一藥，不罵畜生為一藥，推直引曲為一藥，心平意等為一藥，進退可否為一藥，不念舊惡為一藥，推善掩惡為一藥，聽諫受化為一藥，推多取少為一藥，忿怒自制為一藥，見賢自省為一藥，閉門恭肅為一藥，推功救苦為一藥，尊奉耆老為一藥，好人有功為一藥，清廉貞分為一藥，聽經實行為一藥，助人執力為一藥，富有愍無為一藥，遠嫌避疑為一藥，安貧不怨為一藥，尊奉聖文為一藥，好成功德為一藥，宣揚聖化為一藥，得失自觀為一藥，勸人學道為一藥，願禮拜三寶為一藥，以言為善為一藥。
　　律曰：夫人有疾病者，坐於過惡，陰掩不見，故應以病。因綠非飲食風寒溫氣而起也，由其人犯法違戒，神魂拘謫，不在形質，肌疏藏虛，精氣不守，敢為利焉。雖居榮服，不敢為非。度形而為衣，量腹而為食。雖富且貴，不敢恣慾。雖貧自賤，不犯戒律。是故自然外無殘暴，內無疾病也。
　　百病律
　　律曰：求災除難，不如防之易。治病療疾，不如修之吉。若事父母師長以孝道，事君以忠敬，朋友以篤信。違律者罰筭一紀，主吏坐其病到身。
　　律曰：有君不能保社稷，有臣不能全壽命。聖人求福於未兆，絕禍於未有，蓋災生於稍稍，病起於細微，小善不積，大福不成。為惡者雖欲以章脆願，服符籙以自防救，不肯改更心腹，必為罪不除，亦罰筭，五病則入身。
　　律曰：常思病來之罪所犯過惡，司過神、解過神、司過君、解過君當解除之一切罪過、世間所犯諸惡，則病消除。
　　喜怒無常是一病，不好耆老是一病，好色無德是一病，舛戾自用是一病，憎之欲死是一病，從貪弊惡是一病，擅變自可是一病，鬼點諛諂是一病，快禍遂非是一病，兩舌無信是一病，乘權縱橫是一病，罵詈風雨是一病，侮易孤寡是一病，教人墮胎是一病，威勢逼勒是一病，孔內窺人是一病，借不念還是一病，背向異端是一病，曲人自直是一病，調戲異同是一病，惡人自喜是一病，探巢破卵是一病，愚人自賢是一病，水火敗人是一病，以功自與是一病，教人去婦是一病，以勞自怨是一病，合禍睽愛是一病，喜說人過是一病，唱禍導誹是一病，以貴輕人是一病，見物欲得是一病，以賤恥貴是一病，亡義取利是一病，以德自顯是一病，專心係受是一病，以私亂公是一病，敗人自舉是一病，陰惡自害是一病，輕口喜語是一病，論評誹議是一病，非人自是是一病，瑕人自誓是一病，以力勝人是一病，無施真人是一病，語欲勝人是一病，怒自怨評是一病，貨不念賞是一病，蠱道厭人是一病，以嗔傷人是一病，憎人勝己是一病，怒喜自伐是一病，心不平等是一病，以賢自真是一病，不受諫諍是一病，謗有功人是一病，煩符輕疏是一病，以富驕人是一病，好自作正是一病，以貧妬富是一病，蹲踞無禮是一病，讒人求婦是一病，輕易老小是一病，惡能醜對是一病，敗人成功是一病，喜禁善人是一病，樂塞人路是一病，惡言不改是一病，好掩戲人是一病，危人自安是一病，激厲謗悖是一病，多憎少愛是一病，推負著人是一病，嗜得懷詐是一病，持人長短是一病，乘酒險橫是一病，與人追悔是一病，干務人事是一病，施人望報是一病，惡生好殺是一病，罵詈虫畜是一病，負債盜竊是一病，呰毀高大是一病，喜短唐突是一病，毒藥醜餌是一病，故患誤人是一病，言語不忠是一病，欲談人短是一病，追念舊惡是一病，刀胎剖形是一病，內疏外親是一病，笑盲聾暗是一病，談愚癡人是一病，教人撾捶是一病，撾捶無理是一病，教人作惡是一病，多疑少信是一病，笑顛狂人是一病，醜言惡語是一病，強奪人物是一病
　　律曰：人能除此百一病，無災無患，長生度世，子孫蒙祚矣。
　　律曰：天下萬民，教化罪福，違法令病入身，奪命刑籍，災死名滅，則其身已。言人犯罪當改心易行，奉承道法，不敢＃１行人鬼加罪，半原。非違法事，則一切過得度，長生也。
　　制度律
　　律曰：制道士、女官、道民、籙生、百姓所奉屬師者，父亡子繼，兄沒弟紹，非嫡不得繼。或兒息小弱，當大人攝治，兒長則立治依舊。若無人承領，則尋根本上屬，不得他人屬。違律罰筭一紀。
　　律曰：道士、女官、籙生、道民，本師亡沒之後，子孫不令其堪承襲，或遭亂失，本屬師推尋原末，不相知識，皆聽上屬事師，皆當遵奉法教，此性命之主也。不敬事師，冒慢神明，治國則亂，治家則亡，殃考延及後世也。
　　律曰：制，男官、女官、籙生、道民，天租米是天之重寶，命籍之大信，不可輕脫，禍福所因，皆由此也。七月七日為上功，八月為中功，九月為下功，十月五日輸者無功無過，皆輸送本治。違法則命籍不上吏守人，上延七祖，下流後代，家長罰筭二百日，戶口皆各罰二紀。
　　律曰：制男官、女官、主者領戶治位，皆有科次品號。若是甲治，受所領民租米百斛，七十斛納治中用，折三十斛傳天師治。若二百斛，皆當詣本治施設。若去本治三百里以外，聽於家設。不如法，罰筭三紀。
　　律曰：生男上廚，生女中廚，增口益財，求官保護，延口歲中無他。上廚之例，求度厄難，遠行，求遷官。廚中之例，求治疾病，消縣官口舌牢獄繫閉。下廚之例，故略。條品法律，科格如此。違律罰筭一紀。
　　律曰：男官、女官、主者、籙生，年初願口數，竟歲無十人，設廚二十人。若三十口已上，設二十四人廚。若百千萬口，不過二十四人廚。一口設一人廚，至二十四人止也。違律罰筭一紀。
　　律曰：男官、女官、主者、籙生，條願品格，十人以下，絹二十尺，二十人已上，絹四十尺，蒙恩則輸送。不如法，則罰筭一紀。
　　律曰：男官、女官、主者，三會之日，所以供廚、使布、散租米，而比者眾官令使百姓以供會，此皆不合科典，違律罰筭一紀。
　　律曰：生男兒，設廚食十人，中章紙百張，筆一雙，墨一丸，書刀一口。生女子，廚食五人，席一領，糞箕一枚，掃篇一枚。月滿則輸。不如律法，父母奪筭二紀，兒子奪筭。天師治不得長取，亦得奢結，鬼氣不去，及還中傷，不得隱匿他用，以營家私，此罪不輕，滅身。
　　律曰：男官、女官、主者，尋奉道之民，各有根本，而比者眾官互受他戶，寔由主者之過，不能以科法化喻，輒便領受。愚民無知，謂可輕爾，致使去就任意，不遵舊典，主者受奪略之罪，民受叛違之愆，師則以狀言奏，天曹必至。違律者各罰筭一紀。
　　律曰：男官、女官、籙生、道民，至於解廚，家主齋戒，宿請客言，刺被請之身，皆嚴整，勿履穢汙，悉沐浴，換易衣裙、幘、褐、袴、褶，不得著裙履露衣，輕冒至真。所以爾者，此律是天官之威，神仙臨降，非小故耶。皆正心存想，不得亂語說流俗不急之事，悉依法籙大小為次第。若所受同，以前後為次。若所受法籙治職同日，當以年長為次。若受外官，次雖大，悉不得加上內治。次若不用，別為次第也。違律罰筭一紀。
　　律曰：男官、女官、主者，上廚，人酒五升，錢三百。中廚，人酒四升，錢二百五十文。下廚，人酒三升，錢一百文。某甲治受領民租百斛，折八十斛入甲乙治，以二十斛傳天師治。又某甲治受所領民租米百斛，折八十斛入丙丁治，以二十斛傳天師治。及公誓物，一如上治計丈尺，以傳天下萬民。米一斛，具使令二斗達天師治。其米不至，天師主者受割截之罪。唯紙筆墨給治用，不煩傳上。明各依承，違律罰筭三紀。
　　律曰：男官、女官、主者、百姓，有疾病厄，急歸告之者，當匍匐救之，不得以私事託設，妄說禍祟，求人意氣，受取皆計减為罪。違律罰筭一紀。
　　律曰：男官、女官、主者、道民，年初保家口，或病痛百事，至心立願，皆質其辭誓，主者依承狀申述，蒙恩限滿則輸，即為言功報勞。不得違言負約，此罪不輕。若不蒙恩福便為言除，不可橫受。其歲中雖有死亡减口，租不例，依常輸上。宜各尊奉。違律者，罰筭一紀。
　　律曰：男官、女官、主者，當詳擇救民，不得苟且塵穢。清虛化民，皆檢其墨辭，質卻情狀，令家內大小和同，然後宣化，依科救之。違律者，奪筭二年。
　　律曰：道士、女官、主者，誅罰邪偽，清寧四海，受民以禮，養育群生，三會吉日，質對天官，教化愚俗，布散功德，使人鬼相應。而比者眾官烹殺畜生，以供廚會，不合冥法。殺生求生，去生遠矣。犯者殃及後世，主者罰筭一紀。
　　律曰：男官、女官、主者、籙生，安靖於天德者，甲乙丙丁地，治有品第。民家靖廣八尺，長一丈。中治廣一丈二尺，長一丈四尺。大治廣一丈六尺，長一丈八尺。面戶向東，鑪按中央。違治則罰筭一紀，按如盟威律論法也。
　　律曰：男官、女官、主者，受法籙治職之號，譬如王位，至於選補，皆由天臺。而頃者眾官輒便私相拜署，或所受治小而加人大治，或以身所佩法以授人，此皆不合冥典。若堪任者，當表言上。違律者，各罰筭二紀。
　　律曰：男官、女官、主者，制陽平治得署四正遊治，鹿堂治、鶴嗚治得署三正遊治，自此以下，一歸天師治。凡受法，當隨功輕重，依品受任，不得苟且，互求大治。違律者，罰筭二紀。
　　律曰：道士、女官、主者、籙生，朔望皆朝拜，雞嗚皆起，嚴敬整容，冠帶朝拜，衣幘椅褶，入治依位號執笏朝拜，訖，便簡閱如舊法。出朝於師，皆五拜，問訊起居安否而退。其戊辰、戊戌不朝，違律罰筭一紀。
　　律曰：男官、女官、主者、籙生，己午忘失朝，退位一等，奪筭三年。不朝，退位三等，奪筭七年。不朝於師，皆有考坐，謂故不朝，輕罔天地也。
　　律曰：男官、女官、籙生、道民，家有穢汙，不過晦朔，不得入治。哭亦三日。穢＃２三年之喪未滿，百日不得入治拜禮、奏表章書。違律者，考坐，罰筭一紀。
　　律曰：奉道之民，誓心至死歸道，不得兩心猶豫，違背道德，悔道還俗。此罪不輕，禍至滅門。亦不得淫祀邪鬼。若有犯者，牒狀歸首太治，專心悔過，得免殃咎。而知者故違，罰等一紀。
　　律日：道士、女官、主者，受道之日，內以修身，外以禳災，不得妄同，中傷百姓，及漁獵萬端，或更相評論，拓忌勝己。此是聾盲所行，非道法真正之體。犯者罪考八十，主者科之。如謂狀罰之人也。贖玉四兩准罪。
　　律曰：道士、女官、籙生，身年十八已上，得受大法。若外法，自受百五十將軍籙已上，堪著黃色法服、衣冠。內法，自然昇玄真文已上，上清大洞已下，須用紫色法服、衣褐，笏履袴褶，其笏但十戒已上，則執之。若朝朝禮謁集及章表，而須法具衣冠幘褐笏履。違律罰玉八兩，考及三世，自身水火官事所考，如玉法。言三皇以前，人民淳樸，禮制蓋微，謂之板，二頭俱平。自人皇以後，謂之為笏者，言之似天地方員，眾官所執，常存天地，與道同體，敬之如法也。
　　律曰：道士、女官、祭酒、籙生，身任法誠，若死，要在靖宇觀治，不得在俗人舍宅。言死時喪禮，送葬不合在俗也。其魂神所居穢地，天地水三官不許屍被考掠，作河三年徒役。
　　律曰：陽平、鹿堂、鶴嗚諸治，男官、女官、主者、籙生等，教寫科制如右。竊尋比頃以來眾官百姓道民，或有無師而自立法；或去本治遼遠，布於四野，私相號授，領民化戶，威福自由；或有去治不遠而致隔絕，至於租民脆物，通廢積年，私自沒入己，不傳奏上，自作一法，無所稟承，背違冥科，前後非一，其事萬端。致使正法不明，真偽無別，氣候錯亂，妖惡滋生，罹災被考，豈不痛哉。斯皆主者之疊，不能讚揚聖化，令愚人惶怖，謂輕惑有心，而不見科律儀令事件，別各標所用。咸使聞知，宣揚布化，賞善罰惡，相與揭厲，精加檢察，使功勤必獲其德。犯違之者，地官牒名連引上，依法檢治，若不糾問，主者與同罪。明須告示，各遵承一如玄都科令律也。
　　章表律
　　律曰：轗軻衰耗，數得飛禍，絕無子孫，疾病痿厄，所求不諧，牢獄閉繫，血氣虛贏，貧賤困極，殘年夭死，癡狂聾僻，或出妖臣逆子，破家癲厲，刑人市死，盪失骸骨，水火刀兵，寇賊所害，田蠶耗漏，衣食不充，仕官不達，皆由罪惡。司過司考，師家治中，將吏所害，考罪先世，殃咎所逮也。皆參詞條，某州縣鄉里，年紀，男女，大小戶口，居止，所屬師主，實效審古旨列事狀，詣天師下治官祭酒、精進主領民戶者，奏詞皆依春秋冬夏，頓首俯仰，自傳頰滿數則止。謂奏詞請章，貢上天曹，解過除罪，禳災降福。
　　律曰：於洛陽靖，天師隨神仙西遷蜀郡赤城，人濁不清，世渾不平，於是攀天柱，據天門，新出正一盟威之道，欲更清明天人，誅罪不義，養育群生。立二十四治，署男職女職二十四職，乘玄元之施，開化後代，皆悔過，及得列為真人。一月聽三貢上章表，自改悔罪過，斷絕復連，消除災害、疾病。危急，一月聽三上章也。
　　律曰：入治上章，皆自嚴裝衣冠，正法服，平坐，存五方生氣及身中功曹吏兵，按分位，恭如相臨對倚，侍左右前後也。謂入治奏章之時，絕念定意，悉憶想神明也。
　　律曰：入治上章，避戊辰、戊戌不上章。穢污法，不過晦朔，亦不得上章。天下百姓不得觸穢詣治見師主者。違律罰筭减年，返獲其罪也。依律皆為司過司考所劾其罪。
　　律曰：入治上章，皆正身趨步，科次左右肅恭致，不得男女雜錯，望視謬語，前卻遲速。主者職吏降一階，不降，罰玉三兩，又罰算二紀。
　　律曰：道士不得妄為惡逆男女上章。輕慢婬盜取，凶逆無道，不孝父母師主，不義君長姑姨，不敬奉道德，輕慢鬼神，賊害冒姦，毀辱賢善，讒誹謗，背父母，叛師主，不順不善，皆為惡逆男女也。此皆不得為上章。不滿一年，被奪壽五年，死付河伯謫作，又罰玉八兩，退位二等也。
　　律曰：章詞質而不文，拙而不巧，朴而不華，實而不偽，直而不曲，辯而不煩，弱而不穢，清而不濁，直而節，簡要而輸誠，則感於天地，動於鬼神，御上天曹，報應立至也。違律司非執法，治官吏坐。
　　律曰：章消疾病，向鬼門。消災，向地戶。求長生，向天門。求富貴財利，向地戶。消口舌呪詛，向人門。厭虎，向寅。厭蛇，向巳。與天罡並力大吉也。
　　律曰：上章求財富貴，用天倉日戊子是。求爵位，用天府日上，不用自刑日。午酉亥辰，皆自刑。寅刑巳，戌刑未，子刑卯，申刑寅，卯刑子，巳刑申。違律被罰考，病五十日也。
　　律曰：請求章奏，解先亡冥考殃罪，及身中所犯坐疾病災禍吉凶，由本治。若去師遼遠，聽詣同法。自非宗祖師，又非甲祭酒領戶治官之者，上章不達天曹，甲乙丙丁以下，皆為奏上對。夫領戶三百以上，為治疾官，三戶以上，為職署，皆為主者也。
　　律曰：修福延年，消災害，治厭百病，皆東向上章。解墓除責，開心聰明，過災厄，皆向西上章也。
　　律曰：災難厄急，從死中求生，消惡伏邪，皆北向上章也。
　　律曰：修身養性，溫潤富貴萬願，皆南向上章。
　　律曰：上章皆質立信，以驗心志。與吏兵要誓，不得違律也。
　　律曰：天為除之應死者，天為减罪。如此者，眾身有益，勿效他人。後世子孫，皆老人福是為耳。諸職治道士女官，及散民新民，皆不得與狼戾祭祀家飲食。狼戾之家更相請呼，飲酒食肉，男女合會，小大語笑，從心快意，吾之所禁。勿為口腹所誤，令人故氣來往不絕，以致災禍。宜當節度身中吏兵，皆受不清之名，豫為作備。若見中傷，勿得咎怨也。
　　律曰：諸職道士女官，皆不得使民數行問解淨汙，多有忌諱，綠真作偽，私行意氣狐疑，為意不正，終不得道恩。邪偽自至，徒自苦耳。久於身無益，科律所禁，可得怨天也。
　　律曰：道士女官，皆不得使民私祠祀鬼神，殺豬羊，妖言惑語。此偽事，皆道之所禁。若有此色，皆須斷除。違律者犯籙上禁，罰筭一紀也。
　　玄都律文竟
　　＃１［敢］字當為［改］字之誤
　　＃２［穢］字疑衍