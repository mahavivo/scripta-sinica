真仙秘傳火候法
　　經名：真仙秘傳火候法。一卷，不著撰人，疑出於南宋。底本出處：《正統道藏》洞真部衆街類。
　　真仙秘傳火候法
　　夫火候之法，非意中存想之虛炁，亦非呼吸腰上之真炁。其傳之有三：心為之君火，而曰上昧。腎為之臣火，而曰中昧。膀胱為之民火，而日下昧。三炁聚而為火，散而為炁，故曰三昧真火也。升降循環，如天之道，一十五兩三百六十銖，而有丹天之度，天炁五日一加係候也。人之修鍊五數一進退火。呂公曰：一輸火內養黃婆。海蟾曰：燒丹無使火龍飛，戌亥時下手子時止。幽室靜坐，頻去思慮，微微托几，輕輕臉腹，鼻息綿綿，用之不勤。默想丹田如火輪轉不倦，脇下不動如困，暫歇再脇者聚，聚散之黑想火輸以制下心。火炁入黃庭宮，始覺腹微痛，次覺漸熱，若止行此法，自可補虛益炁，穩而安樂延年。以前龍虎交媾並行百日，下火五兩，自戌至子，鍊成津汞，而藥力餘。二百日下火十兩，自酉至子，鍊砂成金砂，而聖胎圓。三百日下火十五兩，自申至子，鍊砂成金，純陽炁生。計日三百，計火三十兩，故號日功滿三千是也。以金砂一斤八，凝息計數。二足方號銖，二十四為之一兩。用肘後飛金晶像肘後金晶火象也。
　　玉京山
　　論曰：凡鍊金丹起火，十一月甲子日起，一陽生戰五陰，謂之地雷復卦。何者？坤為震母，坤一爻變，成震，是木木為陽。坤為陰宮，五土能養一陽，一陽水銀也，象鉛之有銀。故《參同契》之因立基兆者，從坤而變成陽。故起復卦者，上坤下震，此明黃芽初養蒙之義，變化之漸也。起為日後一月子時至五日六十時為一候，三候一炁運火，若運火時，須鼻引閉炁，端坐運心火上行，須發頂火下至丹田，晝夜行八百一十丈。故尺分為寸，若人知寸後守分兩合百刻，故觀天之道在乎掌。凡人呼吸，脈行六寸一息，四至二尺四寸為一刀，二丈四尺為圭，二百四十尺為銖，二千四百尺為兩。且一斤十六兩，都總三百八十四銖，何異陰陽緊數，以應一年三百六十日二十四炁矣。又半故在易合策數，在人合息數。如修藥逐節換鼎，便火加至九節，即不加也。漸漸隨火添黃芽白雪之炁，旋入鼎中鍊為金丹。其丹鍊至九箇月換鼎，謂之九轉金丹也。
　　行武火六十四時中火候
　　鉛汞雖得凝結，未能便伏，須憑火力鍊元自守，立作命基也。《西山會真記》中子後午前行火法，令腎炁上升，心液下降，服丹之日便當火在子午寅申之時，子武火一百六十一叅抽添，寅文火一百八息，戊己火六十四，甲丙火七十二，平偷卯酉用在寅申，男生於丙寅，女生於壬申，餌丹羅行己火，存神端坐，正抱外腎澄絕思慮，抱元守一。然後定息七十二數，自此不得喜怒急躁，恐或奔逸不為小事。
　　行水
　　用鼎在懷，神不與交，閉息七十二數。情狂興落，切在把捉，無令失措。謹蓄兵威，陣而不戰，鍊合之時，須行子午。九鼎五字訣，存縮吸閉呵，又名五固法。
　　方便真人露火機
　　吾於入道之初，便聞仙訣云：神仙祕易不祕難，聖人傳藥不傳火之語。藥可知而火不可得而聞也。自後求師訪友，識得南離北坎，東木西金、龍虎升降、日月魂魄，至於鼎器藥物、三關無礙、順死逆生之理，唯火候未明，丹莫能結。閱盡千經萬論，究其淵源則智莫能測，無非自悟。況真仙火候說到妙處，皆云須遇至人口傳心授，學道之人無不因此以至息墮，中道而廢者，可謂若牛毛之多也。自念幸逢無上之機，若不遇火候之訣，亦墮於牛毛之數矣。於是朝夕忘飡棄寢，盡將平日所得仙經秘典，苦志研窮，雖自覺有所悟，猶疑未然。如是荏苒數載，忽遇至人傳斯妙訣。及聞師言曰：吾得師旨之後，於仙經參究，絲毫無差，方悟仙經所謂：尋文終不的，義向文中出，若不遇真師，典籍成虛述。豈空言哉？予既得師旨，即便下功，陽九之數方周天，大丹已就，妙哉。仙經所謂：祕易不祕難，傳藥不傳火者，正恐凡愚下士容易得知，竊弄天機，必生輕慢。又恐志道之士留神丹經，至人未遇火候難明，故不得已而托之易象，喻之爻辭以類日月之盈虧、陰陽之升降，倣此以為抽添之紀綱也。切原鍊丹之要，當以真鉛真汞，為基，火候為本。學道之初當以精炁神為本，火候為末。經所謂天得一以清，地得一以寧，人得一以靈。夫人之靈莫靈於神，寶莫寶於炁，愛莫愛於精。人之眼目居於崑崙之下，為神之門，口鼻為炁之戶，尾閭為精之路。言其神則有陰有陽，論其炁則有清有濁，究其精則有逆有順。天機妙用悉隱於斯，是以聖人必先靜定，虛其神，鍊其炁，逆其精，凝結於黃房之內。開金鎖，徹玉關，斡運璇璣，則銀浪滔天，金精飛頂。於是則運天符擬日月度數，准更漏遷移五行生尅，不失抽添，則卦象乃筌蹄耳。論其火，則身有周天火，漫天漫地火，焚身三昧火，劫壞敵陰靈龜火。其於造化丹運符行火，則有文武火，陰陽火。其符則有天符、地符、日符、月符、陽符、陰符。其文武之符火，是逆度三關進退抽添結丹之火。其劫壞敵陰靈龜火者，乃陰陽交娠之火，通徹三關，若順流尾聞，則生人矣。經云：順則成人，逆則飛昇。提畜陰龜文火生，緊守玄關武火烹，契合日月天符行，男女神交劫火崩。人能悟此訣者，火候得之已有餘矣。細論符火之要，晝夜行兩卦，互用乾坤上下交移，用符之言也。火乃震巽所生，是還丹之父母也。進乃魄中生魂，火木用事，，退則魂中生魄，金水當權。前有白日陽符，後有黑月陰象，棲其身，接其氣，三元用逆順抽添，四季在晝夜兩卦，十二爻以應周天之數，蹙三百六十日造化。豈愚暗之徒妄意揣度哉？真仙所謂年是象，月是象，日時是真。訣曰：用卦不用卦，須向卦中為，執著用卦時，用卦卻成非。詳斯旨訣，真仙豈隱祕哉？以是明盡天機，予欲傳示後學，書此天機敬呈我師。師曰：首肯云，汝能如是方便。即書云方便真人露火機。頌曰：火記六百篇，隱奧理難識。前聖與後聖，誰肯言端的。真人大方便，說盡真消息。祗此無上機，何勞更尋覓。
　　火候訣者，一年有十二箇月，內除卯酉二月八月兩箇月不行火外，十箇月，每日行兩卦，一月行六十卦也。十箇月六百次，行火六百徧，火結養還丹，行自己息火。又有鍊丹九轉之火，須真陰真陽交合烹鍊也。結養還丹息火，每日於子時後午時前，乃復姤二卦，行自身中之息火。得種子之後未能成丹。方可行息火，令丹結就。若未得種子，虛勞功力。夫運符行火，於子後午前子正一刻止正四刻，午初一刻止初四刻。存神端坐，兩手各掐子文，澄絕思慮，抱元守一，閉息畜兩外腎縮谷道，定息七十二數，然後彎背凌頸，候氣自尾閭上到夾脊，至曹溪之下，乃三椎骨下是也。用頭左轉播動兩肩，次以右手中指不放訣。捺定右鼻孔，吸炁一口，又隨用兩手中指塞入兩耳內，亦不放訣。乃緊閉鬧市。假令氣衝過曹溪、上至腦轉額前，自眉間下，兩眉中間有微汗出息應。至口甘甜，即用舌尖拄定上腭，候津液滿口，徐徐嚥下。想自肺而下，入至丹田訖。少時氣定，又依法而行之，如忍氣不住，卻用鼻吸氣，自然安也。子後行功半箇時辰，陰極陽生之時；午前行功半箇時辰，乃陽極陰生之時。仙經云：復姤自玆能運用，金丹誰道不成功。子後乃復卦￥ 後乃姤卦。又是運係還精補腦，一撞三關，常使炁衝，關節透自然精滿谷神存。自己一身行之。鍊丹九轉之火，須真陰真陽生神造化，與太陰同經一月一周火。凡五日，水中生金，先沉而濁，三日之後即浮而清。可於戌亥時用事，鼎在懷中，神不與交。正定抱元守一，彎背凑頸，十指如鉤，掐兩子文，畜外兩腎，閉息九淺一深，時縮谷道，進七十二數畢，少定，又行之，不拘次數。或行三數，或五數，或七數，每數七十二，亦運令炁自夾脊衝上三關，至頂而下，候太陰情狂興發舌冷即止。一月候至，則於三日之內戌亥時行功。一切在把捉，無令失措，謹蓄兵威，每行三數，乃小陽文火也。若行七數，乃武火烹也。乾坤之卦，會於戌亥之間，日月合朔，陰陽交姤，故萬物察氣於亥，宜行功。鍊丹九箇月，行功九次，乃九轉也。故云：鍊得金丹成九轉，大如金彈，色同朱橘，與天地同長久。到此丹熟，不須行火也。故云：一年火候都經過是也。
　　真仙秘傳火候法竟