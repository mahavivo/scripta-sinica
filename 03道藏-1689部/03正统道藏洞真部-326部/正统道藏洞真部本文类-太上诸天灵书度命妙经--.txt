太上洞玄靈寶諸天靈書度命妙經
　　經名：太上洞玄靈寶諸天靈書度命妙經。撰人不詳，約出於東晉。係古《靈寶經》 之一。一卷。底本出處：《正統道藏》洞真部本文類。
　　太上洞玄靈寶諸天靈書度命妙經
　　元始天尊時於大福堂國長樂舍中，與諸天大聖眾、飛天神王俱坐七色寶雲。是時元始告太上道君曰：頗聞大福堂國十方邊土，有悲泣之聲不？道君稽首上白天尊曰：入是境七百五十萬劫，不聞此土有悲歎之聲，不審是何故？天尊又問道君：頗聞絃歌歡樂之音不乎？道君稽首答曰：此土男女自眼所照以來七百五十萬劫，不覺國人形有衰老，是男是女，皆同一貌，如是受生，居在福中，恒無憂慼，唯樂是欣。於是元始天尊含笑放五色光明，從口中出照一國地土，靈寶真文於光中煥明文彩，洞耀暎朗五方。道君長跪，稽首瞻仰，願聞其要。
　　元始天尊答曰：汝見真文在光中不？此文以龍漢之年出於此土。時與高上大聖玉帝撰十部妙經，出法度人，因名此土為大福堂國長樂之舍，靈音震響，澤被十方。是故此土男女長壽，無有中夭，不歷諸苦，不履憂惱，不墮三塗，不經八難門，無悲泣之聲，唯有歡樂之音。生值此世，與經道相遇，真為億劫宿世因緣，無患之命，豈不樂哉！吾向所以無故笑者，笑此土人不知歡樂從何而來，不知他土復有憂慼。吾過去後，真文隱藏，運度當促，五濁躁競，萬惡並至。感念來生，生在其中，甘心履罪，展轉五道，長苦八難，更相殘害，憂惱切身，不見經法，不遭聖文，任命生死，甚可哀傷。深愍此輩，不知宿命殃對相尋，所從而來。今當為諸來生說十部妙經，以度天人。汝可勤為用心，正意諦受，忽忘是言。
　　於是，太上大道君即出班稽首，伏受命旨。是時眾聖莫不欣慶。元始天尊於長樂舍中說靈寶真文，出法度人，始於此國。是時十方無極世界至真大聖、飛天神王、妙行真人，無鞅數眾，一時同會。國土皆以鎔金灌地，四邊階道並是碧玉瑠璃寶飾，四匝嚴整，光明映徹。道法開張，度人無量。是故此國名為大福堂國，生落此地，命無殘傷，心無苦惱，體無憂患，適心所行，命過即得度入朱陵。是時男女預以有心，皆得度世。是時大福堂國國土成就，道行東極碧落空歌大浮黎國土。
　　元始天尊於碧落空歌大浮黎國土，坐碧霞之上。是時東方無極大聖眾、飛天神王、至真大神、安寶華林青靈始老、蒼帝九炁天君、太上真王、青腰玉女、東鄉諸靈官，無鞅數眾一時同會。國土地形，一時緬平，無有高低。地皆是碧玉，四邊階道，皆金銀寶飾嚴整，光明弈弈。
　　於是，元始天尊告蒼帝君曰：此一國土，學仙不乎？有何奇方，頗知宿命因緣不乎？蒼帝君稽首上白天尊：自入此境九百九十萬劫，初無學仙之人，皆自然不死。是國皆有種種奇妙，有青林之樹，樹葉並生自然紫書。風吹樹動，其樹聲音皆作洞章，靈音燦爛，朗徹太空。其上恒有九色鳳鳥，其鳥鳴時，一國男女皆稽首禮音。鳥落一羽，有得其羽，皆即飛行。是國男女無有衰老，無有哀憂，不履苦毒，不經愁惱，唯樂為生，不知因緣所從而來。生值今世，真為宿因。
　　元始天尊告蒼帝君曰：昔龍漢之年，靈寶真文於此國土出法度人，高上大聖時撰出妙經，以紫筆書於空青之林，故風吹此樹，其聲成音。九色之鳥恒食樹葉，身生文章，故人得其羽，即能飛行。當是其時，皆得道真。吾過去後，運度當促，兵灾交行，天人塗炭，甘心履罪，展轉五道八難之中，不遇今生，不見經教，痛毒可言。今故說是經，令此土男女知不死之年所從緣來，為來生人開度之根。汝等勤為用心，諦識吾言。蒼帝君稽首伏受命旨，一座眾聖莫不歡喜。是時碧落空歌大浮黎國，國土成就，道行南極。南極揮黎世界赤明國土、南圃丹霍之阿三元洞室。
　　元始天尊於禪黎世界赤明國土，坐絳雲之上。南方無極大聖眾、飛天神王、至真大神、梵寶昌陽丹靈真老、赤帝三炁天君、三炁丈人、朱宮太丹玉女、南鄉諸靈官，無鞅數眾，一時同會丹霍之阿三元洞室。其國土色皆如丹脂，恒生赤炁，有如絳雲。四邊階道，並是瑠璃珍玩寶飾，光明煥赫，洞暎一國。
　　是時，元始天尊問於赤帝三炁天君曰：此土人命幾何？三炁天君稽首答曰：自住是境，三百三十萬劫，未聞是土有悲哀之聲，但見不老之人。天尊又曰：有何奇方，致如是乎？三炁天君稽首答曰：此國有洞腸之庭，火鍊之池。國人一年三詣火池，以火精自鍊，瑩飾其形，是故致有不老之人。上有南宮好生之君，保人命籍，致無哭屍之聲。不知本始從何而來，惟願天尊告所未聞。
　　元始天尊告曰：此土所以有洞陽一之庭，流火之池者，起於靈寶真文始開之時，文字未明，時與高上大聖玉帝同於此國，以火鍊真文，瑩發字形，文彩煥曜，洞暎五方，因號此土為赤明之國。火精流澳為洞陽之，庭，故人於火庭身受火鍊，致不衰老，于今庭人皆真文之功。其法妙重，上置南宮好生之君，掌人命籍，鍊死度生，故此國土無有哭屍之聲。生值斯世，真為樂哉！吾過去後，真經隱藏，天運促急，五濁爭競，毒流天人，男女塗炭，甘心履罪，展轉五道八難之中，不見明教，不遇真經。今故為來生說是妙經，授爾真文，令此國土識有神仙長生不死所從而來，為復世男女開度因緣。勤為用心，勿忘吾言。於是赤帝三炁天君稽首伏受命旨。是時眾聖作禮而去。是時禪黎世界赤明玉國，國土成就，道行西極。西極衛羅大福堂世界西那玉國。
　　元始天尊於大福堂世界西那玉國，鬱察山浮羅之嶽，坐七寶騫木之下。西方無極大聖眾、飛天神王、至真大神、七寶金門皓靈皇老、白帝七氣天君、明石七氣丈人、太上白素玉女、西鄉諸靈官，無鞅數眾，一時同會浮羅之嶽。其國土皆以白玉薦地，黃金為階，四面珍寶，光明弈弈，洞朗一國。其國雅樂妙音集麗，種種奇異，林木鳥獸聲有玉章，金池流精，度一國人。名此國土為極樂國。
　　元始天尊於是問白帝天君：何故名此為極樂國，國有何奇而無哀憂？白帝天君稽首答曰：自入是境七百萬劫，唯聞雅樂百和之音，不聞國人有悲慼之聲。一土男女，皆面有金容。林有七寶騫樹，樹生赤實白環，上有鳳凰孔雀金翅之鳥，晝夜六時吐其雅音，獅子白鹿，嘯歌邕邕。次有金精玉池冶鍊之膏，飛天神人一年三下，沐浴其中。流精玄澳，普度無量，是故此國名曰極樂。不知本始所從而來，惟願天尊告所未悟。
　　天尊言曰：我昔龍漢之年，與元始天王、高上玉帝，同於此土遇靈寶真文，出於浮羅空山之上。鳳凰孔雀、金翅羣鳥，飛翔其嶺。須臾之頃，忽有五色光明，洞照一土，幽隱並見。我於空山之上，演出真文，撰十部妙經，始於此土出法度人，欲令法音流化後生，其法開張。是時人民鳥獸並受開度，是故羣鳥恒吐非常雅音，預聞其音，皆發自然道意，生諸善心，行諸善念，一國男女，並得道真。得生此國，皆以前生七百劫來，宿有善名記於天土，致生是國。國有神鳥，晝夜六時吐其雅音，名曰極樂國。生值斯世，無量之福。吾過去後，真經隱藏，天運轉促，國當破壞，來生塗炭，不遇經教，流曳五苦八難之中，男女夭命，痛毒可言。今故說是經，令此土人知有宿世因緣之根，為諸來生開度之津，明識吾言，勤為用心。七氣天君稽首受命，一時眾聖莫不歡喜。是時衛羅大福堂世界西那玉國，國土成就，道行北極。北極元福棄賢世界鬱單之國。
　　元始天尊於元福棄賢世界鬱單國土北壟玄丘，坐五色玄雲之上。北方無極大聖眾、飛天神王、至真大神、五氣玄天洞陰朔單鬱絕五靈玄老、黑帝天君、玄滋五氣天君、太上靈君、夜光玉女、北鄉諸靈官，無鞅數眾，一時同會北壟玄丘之上。國土皆凝水精，瑠璃灌地而行。國有塞池，縱廣五百里。池有流精玉芝，中有自然洞靈之觀。觀高與雲齊，方圓五十里，中皆金刻書字，題觀四面。其處冥闇，四面無光，恒如闇夜，人不得見。一國男女飲食池水，面如玉脂，初無疾病，無有憂愁，壽三萬歲，無有中夭。命終之後，骸骨不灰，萬年亦無臭爛之日。國無禮樂，唯知直心。名此國土為無患之國。
　　天尊問黑帝天君曰：何故名此為無患之國，國有何等奇妙之方？黑帝天君稽首答曰：自入是境，五百萬劫，一劫之周，便見洞靈之觀，朗然而明，劫過便闇。觀下寒池，一國男女並就飲食，面色如玉，無有老容，不知疾痛，壽得其年，死又不灰，是故名為無患之國。此土男女唯知受生，不知所從，得如此壽。惟願天尊告所未悟。
　　天尊含笑，五色光明從口中出，照明一國，洞靈之觀朗然而見，四面洞徹，如日中景，城池文彩煥赫，非可稱視。一國之人，歡喜無量。天尊言曰：靈寶真文，往於此土出法度人，我封天文於此觀中，故名之為洞靈之觀。觀下寒池，皆靈津所澳，故人飲其池水，年得無死。我過去後，此觀經文當還鬱單無量天中。天氣當促萬灾，夭命殘傷天人，來生塗炭，不及經教，流曳五苦，非可忍見。今故說是經，令此土人知其因緣所從而來，為來生男女開度之津。有善心者，當授其文，令得生活，度諸苦於萬灾之中。明識我言，諦受勤行，勿為怠縱，誤諸來生。黑帝天君稽首受命，一國之中，無不欣喜。
　　天尊告太上道君曰：五老帝君與靈寶因緣，生死億劫，世世相值，教化不絕。真文既與五老帝君，各受一通真經妙訣，安鎮五方。是其國土福德所充，致以男女壽命長遠，無有夭傷，皆得年命，不見憂患，不遭諸苦，不履八難，形無衰老，國無悲聲，唯有眾妙雅樂之音。國之歡樂，劫劫相承。其他國異域四方，福德所不逮地，是男是女，不見經教，不知宿命，任運生死，自東自西，展轉五道，無有還期。福之不普，甚可哀傷。今當重為廣開法教，普度諸天，使是雜國邊方男女，咸令歸心，入我法門，拔度眾苦八難之中，得見眾善，莫不改心，七祖蒙其福慶，當得還生人中，福既普匝，天下歡心。
　　天尊成就五方國土，度一切人，皆受明教。各各自發好心善意，思念大法，不犯經戒，不履諸惡，不作非法，身無點污。普行慈心，敬順神靈，尊老愛少，行合自然，致命長遠，形無衰老。法音開張，諸天宗仰。預是雜國邊土異域短命之地，福所不逮，聞道所在，皆得度世，壽命長遠，莫不踴躍。是時男女，咸來歸命。天尊時還長樂舍中，諸是雜國，無大無小，傾國來入，非可禁止。
　　天尊，爾時三日三夜，閉天光明，使光不照。聚柴高地二百丈許，天尊坐於柴上，以火自燒，火然光照四方，朗明諸國。男女遙見天尊坐在火上，無緣得往披陳其心。天尊欲觀其心，因告來者：欲得長壽，當入火中，就我受法。其有致心好慕大法者，有七萬二千四百五十人，投身赴火，皆至道前。天尊即於火中授其經法，隨入隨授，身並得度，隱形而去。餘不入者，有四十萬人，遙見入者身不得出，皆云燒死，於是便退，各還本土。預是入火受度之人，皆先已至家，其不入者，皆在後至。既還相見，方懷惋歎，悔之無及。受度之人，皆得長壽，身不痛苦，形不衰老，年皆三萬歲，終訖而死。亦有善心，勤修經教，皆得度世。
　　天尊告太上道君曰：龍漢之時，我為無形常存之君，出世教化。爾時有天有地，日月光明，三象備足。有男有女，有生有死，雖有陰陽，無有禮典，亦無五味衣被之具，混沌自生。我以道化喻，漸漸開悟，知行仁義，歸心信向，是時年命皆得長遠。不信法者，命皆短促。我過去後，天地破壞，其中眇眇，億劫無光，上無復色，下无復淵。風澤洞虛，幽幽冥冥，无形无影，无極无窮。混沌无期，號為延康。逮至赤明開光，天地復位，始有陰陽，人民備足，而有死生。我又出世，號無名之君，以靈寶教化，度諸天人。其時男女有至心好慕，承奉經戒，頗不怠倦，皆得道真，骨肉俱飛，空行自然。縱未得道，皆壽命長遠，死上天堂，世世更生，轉輪不滅，後皆得仙。吾過去後，一劫之周，天地又壞，復無光明。五劫之中，幽幽冥冥，三氣混沌，乘運而生。逮至開皇，靈寶真文開通三象，天地復位，五文煥明，日月星宿，於是朗曜，四時五行，陰陽而生。我於始青天中，號元始天尊，開張法教，成就諸天。始有人民，男女純朴，結繩而行，無有禮典，亦無五味，亦無衣裳，亦無五彩，亦無文章；裸身露宿，鳥獸同群。以道開化，漸漸生心，知有仁義，禮樂轉興，蔽形食味，參以五行，於是宣化，流演法音，廣施經典，勸戒愚蒙，歸心信向，漸入法門。
　　是時，天尊出遊西河之邊，坐弱水之上，口吐五色之光，普照諸天，四方邊土，普見光明。天尊分形百萬，處處同時。是男是女，普見天尊在五色光中，如俱一地，隨所在處，長幼男女，皆往稽首。天尊隨其國土；口吐靈寶五篇真文，光彩煥爛，不可稱視。說十部妙經，授以禁戒。宣示男女，若有欲得壽命長遠者，當來送名，丹書鐵券，齧臂歃血，誓信效心，受法而去。是時四方邊境男女長幼，莫不歸心，各齎金銀錦帛，五彩紋繒，珠玉珍寶，無鞅億數，來詣天尊。伏受法戒，尊承妙經。七日七夜，光明朗耀，四方復常。諸國寶信，滿一國中。天尊一時布施窮困，窮者飽足，富者不乏，貧富齊等，人無怨心。上天校錄，先有善功名書簡籍者，皆得度世，飛行太空。始入法門，普皆長壽三萬六千年。至上皇元年，諸天男女形改純朴，心漸怠壞。恐至凋落，正教不全，是故我身國國之造，成就諸心。我過去後，半劫之中，來生男女，心當破壞，轉相疑貳，不信經教，生諸嫉害，爭競勝已，更相攻伐，口是心非，自作一法，不敬天地，輕慢神明，殺生淫祀，禱求邪精。是男是女，互相祝詛，色欲放蕩，竊盜無端，不願宿命，自取殘傷，身入惡道，履諸苦難，生壽無幾，而憂惱自嬰，展轉三塗五道之中。自生自死，殃對相尋，骨肉分離，實為痛心。今說是經，為諸來生以度可度，善心之人，明受諦聽，深憶我言。太上道君稽首受命。
　　天尊言：我歷觀諸天，從億劫以來，至乎今日，上天得道高聖大神，及諸天真人，三清九宮五嶽飛仙之人，莫不悉從靈寶受度，祇得為真仙者也。次觀南陵朱宮之中及九靈福堂，天給宿福魂神自然廚食，亦莫非在世供養靈寶，行齋持戒，發自然之心，作諸功德，滅度而得昇上福堂，受食天廚者也。斯經尊妙，度人無量，大劫交周，天崩地淪，四海冥合，金玉化消，萬道勢訖，而此經獨存，其法不絕。凡是諸雜法，導引養生法術，變化經方，及散雜俗，並係六天之中、欲界之內，遇小劫一會，其法並滅，無復遺餘。其是太清雜化符圖，太平道經，雜道法術，諸小品經，並周旋上下十八天中，在色界之內。至大劫之交，天地改度，其文仍沒，無復遺餘。其玉清上道，三洞神經、神真虎文、金書玉字、靈寶真經，並出元始，處於二十八天無色之上。大劫周時，其文並還無上大羅中玉京之山七寶玄臺，灾所不及。大羅天是五億五萬五千五百五十五天之上天也。故大洞真經，靈寶洞玄，洞虛洞無，自然之文，與運同滅，與運同生，包羅眾經，諸天之宗。志士長修，致得神仙，長生度世，白日飛行，馳騁龍駕，洞入虛無。能奉之者，供養恭敬，七祖生天，轉輪聖王，世世不絕，與善因緣。
　　諸天靈書度命品章
　　東方九氣天中靈書度命品章，東華宮中諸真人玉女歌誦其曲，以和形魂，錄氣保命，留神致仙，元始自然之微辭也。
　　東華吐靈風，西宮和琅音。二氣結空洞，太虛中生心。
　　靈書披長條，寶文翠碧林。鳳歌通天響，六時應節吟。
　　上有度命童，拔夜朗長陰。萬劫保形明，眇眇莫能尋。
　　長錄不死年，與運同浮沉。日月照靈魂，璇璣迴束南。
　　九星落形影，寶華生五心。自有不凋神，與我契丹金。
　　赤書檢精炁，玉訣妙自深。朱宮有錄籍，魔神莫能侵。
　　其章出自元始東華青宮，青童大君封之青玉寶函之中，印以元始九氣之章，衛以青腰玉女九人。誦之者則和形魂，安命留神，八景鎮衛，使身長存，七祖同歡，俱在福門。
　　南方三氣丹天靈書度命玉章，朱陵上宮諸真人玉女恒所歌誦，以固泥丸，安腦營神，保命留氣，自然之章。
　　絳雲翠玉虛，靈風拂太微。遼遼六氣除，眇眇吐靈暉。
　　乘我日中影，振轡順天迴。朱童拔靈夜，洞陽鍊落輝。
　　玉章度促年，靈歌五神開。長魂無絕景，一念入九圍。
　　億劫赴遐期，華命不凋衰。飛天披重關，南宮朗幽機。
　　朱陵定降籍，神備使形飛。七祖上生天，福德高巍巍。
　　輸轉空洞魂，出我九玄扉。夜景披朝陽，飄飄乘運歸。
　　其章出自元始朱陵上宮，南極上元君封之赤玉寶函之中，印以太丹三氣之章，衛以赤圭玉女三人。長誦之者，則營神不亡，泥丸安鎮，萬氣長存，度命留年，致得神仙。七祖同飛，道得自然。
　　西方七氣天中靈書度命玉章，太素上宮諸真人玉女恒所歌誦，以檢魄靈，安神留氣，度命長存，至真玉音自然之章。
　　崑臺生琅音，玉氣逸九冥。寶章洞太虛，躡真入無形。
　　錦雲翠朱日，囿華逐月生。混合自然氣，遼遼九遐清。
　　六慧純梵行，五神招高靈。絳宅曜朱童，萬劫不凋零。
　　長存好生君，太一合黃寧。保命度符籍，鍊魂金華庭。
　　自歸不死炁，飄飄乘運生。七玄入南宮，朽骸更鮮榮。
　　長歌樂雲浮，窈窕戲綠軿。逍遙大羅外，三界莫能輕。
　　其章出自元始西華宮中，西王金母封之白玉寶函之中，印以太素七氣之章，衛以白素玉女七人。恒誦之者，則魂神不散，萬氣安備，精爽澄正，度命卻短，長存不傾，七祖上昇，南宮受生也。
　　北方五氣天中靈書度命玉章，北上宮中諸真人玉女恒所歌誦，以和五宮之氣，安神度命自然之玉章。
　　飛步入北清，把真招上元。乘景望玄臺，四宮生錦雲。
　　中有採生童，太一上帝君。十聖迴輕蓋，羽衣何紛紛。
　　長執九命籍，金錄赤書文。十絕繞革庭，飄飄度命幡。
　　綠蓋乘風迴，丹霄拂靈軒。為我造上宮，拔錄九夜門。
　　度命朱陵闕，長保億劫樁。留神營絳府，赤子明三關。
　　形受不死氣，自然生寶魂。七祖度南宮，世生福慶門。
　　其章出自元始北上宮中，玉晨君封之玄玉寶函之中，印以太玄五氣之章，衛以太玄玉女五人。能恒誦之，則萬氣常存，安鎮五宮，不離身形，度命不終剋得上仙。
　　天尊言：此四章是四天帝王度命之妙品，四天上聖真人玉女常所歌誦，留神安氣，調和形魂，雅音妙絕，慧洞虛空。故四方正士褊得法音，自然道真，壽命長遠，命過之日，逕上天堂，世世不絕，轉輪聖王。其道高妙，眾經之尊，養生護死，大乘法門。來生男女心與運迥，不如今生純朴信真。常懷疑貳，妒勝己，爭競功名，更相攻害，自傷年命，不言其身所行惡逆，皆言經教無有神明。吾過去後，經道當還三界之上大羅天中。遙觀其心，其中故當有可度之人。汝勤為宣化，令有心者，得聞法者，度諸苦根憂惱之中，身見光明，與善因緣。其不信向，自取塗炭，生死流曳，展轉五道，無得解時。我何其勤勤，故重丁寧，不忍見來生頑癡可哀，故遺明戒，勤行勿怠。太上道君，十方大聖，至真尊神，一時稽首，受命而去。
　　太上洞玄靈寶諸天靈書度命妙經竟