高上玉皇本行集經（一）
　　經名：高上玉皇本行集經。簡稱《玉皇經》。撰人不詳，約出於隋唐間。假託元始天尊演說玉皇修道證仙故事，及誦念玉帝經咒之功德果報。三卷。底本出處：《正統道藏》洞真部本文類。
　　卷上　清微天宮神通品第一
　　爾時，元始天尊在清微天中玉京金闕七寶玄苑玉皇宮殿，昇光明座，與無鞅數眾宣說靈寶清淨真一不二法門。是時玉皇尊帝，與諸真聖、飛天大聖、無極神王、靈童玉女九千萬人，清齋建節，侍在側焉。于時玉帝知時欲至，即於會前舉六通力，放大光明，徧照諸天，無極梵剎一切境界，皆大震動；十方無極一切世界，俱同瑠璃玻瓈，無有隔礙；十方來眾，並乘五色瓊輪琅輿碧輦、九色玄龍、十絕羽蓋，麟舞鳳唱，嘯歌嗈嗈，靈妃散花，金童揚煙，讚詠洞章，浮空而來。是時梵天一切金仙、大乘菩薩、四眾八部，承斯光照，皆乘金碧九霞流景飛雲玉輿，慶霄四會，三辰吐芳，飛香八奏，旋繞道前，雨眾妙花，如雲而下，遍覆會前。是時其光徧照諸天，下燭下方無極世界，同玄都境。凡彼人間，上近九天，通接交連，至親至邇。凡彼下方無極世界，山陵坡坂，溝澗溪谷，緬平如掌，六合至邇，三境非遙。天寶臺殿，星羅人間，瓊瑰羅列，朗耀雲衢，七寶欄楯，以界道路，玉樹仙花，蒨燦珠實，景秀丹田，芝草綿覆。時彼下方，皆見諸天。鈞天妙樂，隨光旋轉，自然振響。又復皆見鸞嘯鳳唱，飛鳴應節，龍戲麟盤，翔舞天端。諸天寶花，零亂散落，徧滿道路。是時凡聖駭異，幽暗開光，天人悅慶，踴躍懽忻，凡夫學士，盡得飛昇，仰觀劫仞寶臺，俯眄紫雲彌羅。是諸世界一切人民，咸臻道炁，白首面皺，皆得化度，紺髮朱顏、少壯幼稚，轉得形容，光澤美好，苦惱痊平，普蒙解脫，安樂快然。天下歌謠，欣國太平。當爾之時，神風遐著，萬炁揚津，天震地裂，枯骨更生，沈尸飛魄，皆起復形，酆都鐵圍、長夜九幽，即時破壞，地獄苦魂，化生諸天，三惡道苦，一時解脫。時諸罪輩，以斯光力，得生十方諸大天宮。
　　爾時，玉皇即分其身，徧於十方諸大天宮，令諸天宮自然化現，白玉為京，黃金為闕，七寶玄苑大光明殿具光明座，幢節旛蓋，異寶奇花，徧布是處。 爾時，玉皇即以所分之身，徧於是處，白玉京中黃金闕內，七寶玄苑大光明殿光明座上，普為十方演說清淨解脫之道。時化玉帝，各以無量天真大聖、妙行真人、靈妃玉女侍列左右。是諸玉女顏容妹妙，端麗奇特，天珍異寶，莊嚴身相，言音清徹，眾所樂聞。如是諸女，其身復出微妙解脫自然之香。是香芬馥，周徧諸天極妙樂土諸大地一切福處。六道一切眾生聞是香者，普蒙開度。所謂天道、人道、魔道、地獄道、餓鬼道、畜生道。若諸天道，一切天人或有能聞是此香者，五衰四相，永得除滅，轉增天福。若諸人道，王臣兆庶或有能聞是此香者，即得人天長壽之樂，身或滅度，乃得脫殼尸解之道。若諸魔道，一切諸魔或有能聞是此香者，安處天宮，國戰之苦，各得休息。若諸地獄道，一切眾生或有能聞是此香者，離地獄苦，得 淨土樂。若諸餓鬼道，一切餓鬼等或有能聞是此香者，即得飽滿，無飢渴惱。若諸畜生道，一切畜生或有能聞是此香者，脫畜生苦，得智慧樂。
　　爾時，諸生天罪眾，既得生是勝天宮已，缘承慈光攝受之故，便得覺悟，各各明了罪福因緣，與諸眷屬作天伎樂，來詣帝前。是諸眾等，各各含悲，俱發聲言，前後經千劫萬劫，不見三光，常處黑暗三惡道中，多受苦惱。伏蒙玉帝方便放光，愍救我等，皆生天上。是諸惡業，悉皆滅盡，無諸繫滯，皆得往生。仰朝玉帝，各到道場。是諸生天一切罪眾，說是語已，稽首復位。
　　爾時，玉帝出大妙音，普告十方諸天聖眾：汝等諦聽，此諸罪輩，曠劫以來，縱無明性，造十惡業，六塵徧染，三業縈纏，肆意任心，曾無覺悟。陰罪陽過，日積月深，背道違真，順邪棄正，舉心運念，動結愆尤。遂使命過之後，身落三塗，不得解脫。若非今日遇是法筵，何由出離？
　　爾時，諸天化身玉帝，即以神通，不動其所，移接天人，皆令得至清微天宮玉清聖境元始會下，是諸眾等，不覺不知。是時天尊眾會，見是十方玉帝化身，普皆來集天尊會前，如無邊明鏡，照諸影像，互相容入。時諸大眾，稽首瞻仰。玉帝化身，聖中最尊，增長清信，益加志樂，心無退轉，起大堅固。時諸天人邇得生天，忽睹天尊，勝會道場，清 淨第一，無為功德之所莊嚴，踊躍歡喜，一時作禮，歎未曾有。
　　爾時，十方諸化玉帝，俱復一體，從法座起，北向長跪。天尊言曰：往昔去世，有國名號光嚴妙樂，其國王者名曰淨德。時王有后，名寶月光。其王無嗣，嘗因一日作是思惟，我今將老，而無太子，身或崩歿，社稷九廟，委付何人。作是念已，即便敕下，詔諸道眾於諸官殿，依諸科教，懸諸旛蓋，清 淨嚴潔，廣陳供養，六時行道，徧禱真聖。已經半載，不退初心。忽夜寶月光皇后夢太上道君與諸至真，金姿玉質，清淨之儔，駕五色龍輿，擁耀景旌，蔭明霞蓋。是時太上道君安坐龍輿，抱一嬰兒，身諸毛孔放百億光，照諸宮殿，作百寶色，幢節前導，浮空而來。是時皇后心生歡喜，恭敬接禮，長跪道前，白道君言：今王無嗣，願乞此子為社稷主，伏願慈悲，哀愍聽許。
　　爾時，道君答皇后言：願特賜汝。是時皇后禮謝道君，而乃收之。皇后收已，便從夢歸，覺而有孕。懷胎一年，于丙午歲正月九日午時誕于王宮。當生之時，身寶光燄，充滿王國，色相妙好，觀者無厭。幼而敏慧，長而慈仁，于其國中所有庫藏、一切財寶，盡將散施窮乏困苦、鰥寡孤獨、無所依怙、飢饉癃殘一切眾生，仁愛和遜，歌謠有道，化及遐方，天下仰從，歸仁太子，父王加慶。當爾之後，王忽告崩，太子治政，俯念浮生，告敕大臣，嗣位有道，遂捨其國，於普明香嚴山中修道，功成超度。過是劫已，歷八百劫，身常捨其國，為羣生故，割愛學道。於此後經八百劫，行藥治病，拯救眾生，令其安樂。此劫盡已，又歷八百劫，廣行方便，啟諸道藏，演說靈章，恢宣正化，敷揚神功，助國救人，自幽及顯。過此已後，再歷八百劫，亡身殞命，行忍辱故，捨己血肉。如是修行三千二百劫，始證金仙，號曰清 淨自然覺王如來，教諸菩薩，頓悟大乘正宗，漸入虛無妙道。如是修行，又經億劫，始證玉帝。說是語已，法筵清眾異口同聲，歎未曾有。
　　爾時，眾中有一玉女，名曰夜光，從座而起，嚴整衣冠，從容雅步，長跪道前，白天尊言：臣宿昔何幸，仰侍御前，親奉供養，已經億劫。三清境界，金闕玉京，寂淡逍遙，快樂自在，嬉遊聖域，餐聽法音，未嘗見此希有之事。不審向來光內所現十方諸天變現聖境，皆有玉帝應化法身，天真大聖、妙行真人、靈妃玉女以為侍衛。是諸玉女相貌端嚴，形體姝妙，出眾妙香，無與等者。復蒙玉帝神通移接，今皆普集在清微天，未審今此玉女以何因緣，得證如是無上色身。恩惟聖慈，示以未悟。
　　爾時，天尊謂夜光玉女言：汝固初入聖流，雖有智慧，未能明了。此諸玉女乃自往昔無量劫中，修諸妙行，具解脫門，同清淨信，同清淨解，同清淨念，同清淨行，同清諍身，同清淨心，同清 淨意，同清淨果，同清淨報，同大慈心，同大悲心，覆護眾生，如母撫念，愛於赤子，奉戒專一，冥心大道，清齋弘誓，千萬劫中，尊奉玉帝。此諸玉女，非實是女，皆天至真，為度羣生，現玉女身。是故身色、神通、智慧，隱顯變化，與帝同焉。
　　爾時，夜光聞是說已，心得開悟，稽首歡喜，默然復位。爾時，高虛清明天主與諸天眷屬，馭八景鸞輿，蔭九光寶蓋，奏玄歌妙樂，詠無量洞章，散天寶花，噴天真香，飛步遊空，來詣道前。承天尊玉帝威神之力，是諸寶花即於空中化一寶蓋，蔭覆大眾，無不周徧。是時高虛清明天主見此希有，稽首長跪，白天尊玉帝言：賤臣懈怠，後會法筵，今日吉慶，興此法橋，幽顯聖凡，普霑聖澤，放大光明，現希有相，上照諸天，四梵六慾一切樂土，諸真聖眾睹此光明，悉皆雲集，下照下方無極世界，同玄都境，近接九天，靈風奏樂，宮商相和，激朗雲庭，皆成洞章。一切眾生，咸臻道化，酆都鐵圍、長夜九幽、一切地獄受苦眾生，盡承光力，皆生諸天，得受快樂。今日所散天寶奇花，旋結成蓋，徧覆大眾，盡承斯光，威神之力，臣等千劫良因，九天運會，皇道蕩蕩，正法興隆，今日大吉，咸仰玄功。是時高虛清明天主以偈讚玉帝曰：
　　金闕玄穹主，高上玉皇尊，妙相冠諸天，慈光燭三界。
　　真聖妙道師，天人依仗師。大乘垂法語，真一指迷途。
　　功德若虛空，讚揚無窮盡。
　　是穹蒼主，浩劫之尊，妙見妙知，無等無倫，湛寂真靜，杳亡杳存，上聖上靈，大神通、光明藏、大丈夫，開化人天，教道無窮，大慈大悲，流煥法輪，為度羣生，是號玉皇。穹蒼真老，妙圓清 淨，智慧辯才，至道至尊，開度眾生，故放是光。
　　爾時，高虛清明天主說偈讚歎已，天尊普告四眾云：是帝身即道身也，非常體也。是無量功德之身，是清淨自然之身，是神明堅固不壞真空無上法身。威靈恢廓，名聲周徧，無幽不開，神奇堂堂，難可稱焉。是帝非有為功德之所熏修，而帝昔雖下生人間，多劫行化，示大神通而身清 淨，未嘗不在金闕，分身變化，應現隨，利濟羣生，超昇道岸，普垂教法，開悟後人，依按奉行，登真成道。以斯功德之所壯嚴，是故光明常充諸天，神智妙達，莫可度量。是身光明，皆具妙號，所謂大神通光、大慈悲光、大喜捨光、大忍辱光、大平等光、大柔和光、大自在光、大利益光、大如意光、大智慧光、大吉祥光、大解脫光、大歸依光、大功德光、大圓滿光、大無礙光、無能勝光。是故汝等欲見是帝，乃不可得者，缘以汝等尚於身口，不捨結習，煩惱行業，由是障故，不能得睹是帝慈顏。吾今為汝時會眾等，宣示斷障之法，汝等大眾宜各奉行。時諸大眾不勝喜躍，各於至尊几前，稽首作禮，俱欲願聞。
　　天尊言曰：斷障之法，當生大悲，無起疑惑，無起貪嗔，無起淫慾，無起嫉妬，無起殺害，無起凡情，無起凡思，無起昏垢，無起聲色，無起是非，無起憎愛，無起分別，無起高慢，無起執著。凝神澄慮，萬神調伏，心若太虛，內外貞白，無所不容，無所不納。無令外邪亂其至道，牽失真宗，敗其靈根，盜其至寶，致爾萬劫永墮凡流，透入俗網，萬魔來攻，百千萬劫，不聞妙法，鬼神執誅，從生入死。是故汝等應當志心，善護真宗，無令喪失。如前所說如是諸障，汝等各各當除斷之，身得清 淨，超度諸難。是名道寶，持法棟樑。更當修奉是此經典，如近是帝，生尊重心，注想尊容，稱揚尊號，然後汝等得睹慈顏，咸蒙護度，普聞妙法，親奉供養，永無流轉。是時四眾聞已歡喜，歎未曾有。
　　高上玉皇本行集經卷上竟
　　卷中　太上大光明圓滿大神呪品第二
　　爾時，天地始祖五老上帝，稽首長跪，白天尊言：伏聞高上玉皇慈念蒼生，普放神光，照燭法界，六凡四聖普叨道蔭。竊以凡夫短景，劫運將終，正道宜行，以濟兆民，使修真之子，有期輕舉，末代烝民，俱獲壽考。自昔《元始洞玄靈寶赤書玉篇真文》，生於元始之先、空洞之中，天地未根，日月未光，幽幽冥冥，無祖無宗，無氣無象，無色無名，無形無緒，無音無聲，混沌太無，靈文菴藹，乍存乍亡。二儀待之以分，太陽待之以明。靈圖革運，玄象推遷，乘機應會，於是存焉。玉帝授臣靈寶祕篆、大不可思議神呪，故天地得之而分判，三景得之而發光，靈文鬱秀，洞映上清，發乎始青之天，而色無定方，支勢曲折，不可尋詳。元始鍊之於洞陽之館，冶之於流火之庭，鮮其正文，瑩發光芒，洞陽炁赤，故號赤書。靈圖既煥，萬帝朝真，飛空步虛，旋行上宮，燒香散花，口詠靈章。是時天降十二玄瑞，地發二十四應，上慶九天之靈奧，讚三天之寶明，神風既鼓，皇道咸暢。元始登命，太真按筆，玉妃拂筵，鑄金為簡，刻書玉篇，五老掌錄，祕九天靈都之館。玉女典香，太華執巾，玉童侍衛，玉陛朝軒，九天上書，非鬼神所聞。故天寶之以致浮，地祕之以致安，五帝掌之以得鎮，三光乘之以高明，上聖奉之以致神，高尊賞之以致真，五嶽從之以得靈，天子得之以致治，國祚享之以太平。實靈文之妙德，乃天地之玄根。威靈恢廓，普加無窮，蕩蕩大化，為神明之宗。其量莫測，巍巍乎太空，明真有格，今當以行。是時元始革運，玄象開圖，靈文鬱秀，神表五方，分判天地，開化萬靈。此太宗之業，可得暫披於靈韞乎？今皇道敷暢，澤被十方，仰觀劫運，真風宜行。臣私心實欲使雲蔭八遐，風灑蘭林，寒條仰希華陽之繁，朽骸蒙受靈澳之津。仰對元慈，下伸丹懇，惟願哀憫俯念蒼生，不審《靈寶玉篇真文》可得見授，下教於未聞者乎？
　　於是，元始天尊撫几高抗，凝真遐想，觀時已至，普謂時會一切真聖，論定陰陽，推數劫會，移較河源，檢錄天度，選擇種人，指拈太無，嘯朗九玄，念無開聽於陳辭，有若閉礙求真之路。
　　是時，五老上帝啟問不已，良久，元始天尊乃垂眄眥之容，慨爾歎曰：微乎深哉！子今所叩，豈不遠乎。此元始靈寶之玄根，空洞自然之真文，生天立地，開化神明，施鎮五嶽，安國康民。靈寶玄妙，為萬物之尊，天發玄瑞，靈應自然。今三天盭運，六天道行，雜法開化，當有三萬六千種道以擇來者之心。此法運訖，三龍之後，庚子之年，雜氣普消，諸天慶會，吾真道乃行。今且可相付，當錄於上綰，未得行於下世。玄科有禁，不得便傳。子可詣靈都紫微上宮，聽天音於金格，取俯仰於神王，然後當使得備天文，以總御元始之天也。
　　於是，五老上帝與諸真聖，清香執戒，徘徊雲路，嘯命十天，上詣上清太玄玉都寒靈丹殿紫微上官，受俯仰之格，乃知天真貴重，難可即聞。還乃更詣元始道前，諮以禁戒之儀，遜謝不逮。是時天尊慈顏愍喻，靈關廓開，登命五老上帝開洞陽之館，披九光八色之韞、雲錦之囊，出《元始靈寶赤書玉篇真文》，金書玉篆，微妙祕密，運御乾坤大光明圓滿大神呪玉章，以付五老上帝及諸真聖，使依玄科，按法以傳。
　　是時，東方安寶華林青靈始老蒼帝所受神呪誥命：
　　東方九炁，始皇青天，碧霞鬱壘，中有老人，總校圖籙，攝炁舉仙。
　　二十四字青帝祕文，書于九天元臺，主召九天上帝，校神仙圖籙。
　　歲星輔肝，角亢鎮真。氐房心尾，四景迴旋。箕主七辰，正斗明輪。承炁捕非，掃除災羣。
　　三十二字祕文，書于紫微宮東華殿，主召星官，正天分度。
　　東山神呪，攝召九天。赤書符命，制會酆山。束魔送鬼，所誅無蠲。悉詣木宮，敢有稽延。
　　三十二字祕文，書于東華玄靈之館，主攝鬼魔，正九天炁。
　　下制東河，溟海水神，大劫洪災，蛟龍負身。水府開道，通徑百千。上帝赤文，風火無間。
　　三十二字祕文，書于九天東北玉闕丹臺，主攝東海水帝，大劫洪災，召蛟龍及水神事。此《東方九炁靈寶玉篇真文》合一百二十字。皆太上元上大光明圓滿大神呪空洞自然之書，一名《生神保真洞玄章》，一名《東山神呪》，一名《青帝八威策文》。
　　右玉皇誥命，以錫東方安寶華林青靈始老蒼帝九炁天君，令統御東方諸天諸地、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　南方梵寶昌陽丹靈真老赤帝所受神呪誥命：
　　南方丹天，赤帝玉堂。中有大神，號曰赤皇。上炎流煙，三炁勃光。神仙受命，應會太陽。
　　三十二字赤帝祕文，書于九天洞陽之館，主召九天神仙，圖籙金名。
　　熒惑輔心，井鬼守房。柳星張翼，抗禦四鄉。軫總七宿，迴轉天常。召運促會，正道驛行。
　　三十二字祕文，書于三炁丹臺，題于西南正陽，主召星官，明度數，正天分。
　　赤文命靈，北攝酆山。束送魔宗，斬滅邪根。符教所討，明列罪原。南山神呪，威伏八方。羣妖滅爽，萬試摧亡。
　　四十字祕文，書于西南陽正玉闕，主制北酆，正鬼炁。
　　南河水帝，太伯龍王。神呪流行，普掃不祥。洪水飛災，上召蛟龍。開除水徑，千道萬通。敢有干試，攝送火宮。赤書所告，莫有不從。
　　四十八字祕文，書于西南陽正西闕，主攝南海水帝，大運交期，洪水四出，召蛟龍及水神事。此《南方三炁靈寶玉篇真文》，合一百五十二字。皆太上無上大光圓滿大神呪空洞自然之書，一名《南雲通天寶靈經》，一名《九天元上之上呪》，一名《赤帝八威策文》。
　　右玉皇誥命，以錫南方梵寶昌陽丹靈真老赤帝三炁天君，令統御南方諸天諸地、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　中央寶劫洞清玉寶元靈元老黃帝所受神呪誥命：
　　中央總靈，黃上天元。始生五老，中皇高尊。攝炁監真，總領羣仙。典錄玄圖，宿簡玉文。催運上炁，普告萬神。
　　四十字黃帝祕文，書于太玄玉寶玄臺，主召神仙，玉簡宿名，總歸仙炁。
　　鎮星輔脾，迴度北元。□□主非，截邪斬根。□□□□，掃穢除氛。□正玄斗，明度天關。九天符命，金馬驛傳。
　　四十字祕文，書于玄都玉臺，主攝星官，正天度數。
　　敕攝北帝，遏塞鬼門，翦除不祥，莫有當前。
　　十六字祕文，書于玄都玉臺，主攝北帝，正天氣，檢鬼精。
　　中山神呪，召龍上雲，制會黃河，九水河源。不得怠縱，善惡悉分。千妖萬姦，上對帝君。敢有干試，太陽激憤。赤書玉字，宣告普聞。
　　四十八字祕文，書于玄都玉臺四壁，以攝中海水帝四泉之水、洪災涌溢之數，主召水神，止蛟龍事。此《中央一炁靈寶玉篇真文》，合一百四十四字。皆太上無上大光明圓滿大神呪空洞自然之書，一名《寶劫洞清九天靈書》，一名《黃天大神呪》，一名《黃帝八威策文》。
　　右玉皇誥命，以錫中央寶劫洞清玉寶元靈元老黃帝一炁天君，令統御中央皇天后土、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　西方七寶金門皓靈皇老白帝所受神呪誥命：
　　西方素天，白帝七門。金靈皓映，太華流氛。白石峨峨，七炁氤氳。上有始生，皇老大神。總領肺炁，主校九天。檢定圖錄，制召上仙。
　　四十八字白帝祕文，書于九天素靈官北軒之上，主召仙炁，舉仙道也。
　　太白檢肺，奎婁守魂。胃昴畢貲，主制七關。參總斗魁，受符北元。
　　二十四字祕文，書于金闕玄窗，主攝白帝星官，正明天度。
　　赤書玉字，九天正文。攝召萬炁，普歸帝君。
　　十六字祕文，書于九天金闕三圖之館，以攝六天鬼炁。
　　西山神呪，八威七傳。符水上龍，召山送雲。在所校錄，同到帝門。輔衛上真，斬滅邪源。若有不祥，截以金關。赤書符命，風火驛傳。
　　四十八字祕文，書于九天金闕三圖之館，主攝西海水帝，制水中萬怪，惡毒之精，召雲龍，以防水旱之災也。此《西方七炁靈寶玉篇真文》，合一百三十六字。皆太上無上光明圓滿大神呪空洞自然之書，一名《金真寶明洞微篇》，一名《西山神阮》，一名《白帝八威召龍文》。
　　右玉皇誥命，以錫西方七寶金門皓靈皇老白帝七炁天君，令統御西方諸天諸地、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　北方洞陰朔單鬱絕五靈玄老黑帝所受神呪誥命：
　　北方玄天，五炁徘徊。中有黑帝，雙皇太微。總領符命，仙鍊八威。青裙羽，龍文鳳衣。上帝所舉，制到玉階。284
　　四十字黑帝祕文，書于鬱單無量玄元紫微臺北軒之內，主召諸真人神仙圖籙。
　　北辰輔腎，斗牛衛扉。女虛危室，豁落四開。璧總七星，執凶糾非。卻災掃穢，明道動輝。
　　三十二字祕文，書于天心北元玄斗中，主攝北方星官，正天炁也。
　　北山神呪，激陽起雷。流鈴煥落，玃天鎮威。北酆所部，萬妖滅摧。
　　二十四字祕文，書于北方洞陰朔單鬱絕元臺，主攝天魔北帝，制伏惡神萬鬼事。
　　九河傾訖，鳥母羣飛，蛟龍通道，水陌洞開。赤文玉書，驛龍風馳。
　　二十四字祕文，書于洞陰朔單鬱絕元臺，以攝北海水帝，制水中萬精，主召蛟龍，興雲致雨以負身。此《北方五炁靈寶玉篇真文》，合一百二十字。皆太上無上大光明圓滿大神呪空洞自然之書，一名《本命紫微元神生真寶明文》。一名《北山神呪》，一名《黑帝八威制天文》。
　　右玉皇誥命，以錫北方洞陰朔單鬱絕五靈玄老黑帝五炁天君，令統御北方諸天諸地、日月星宿、名山靈洞、水府泉宮上聖高尊、真仙聖眾、一切威靈，符命所臨，如誥奉行。
　　道言：是大神呪者，元始之妙言，玉皇之真誥，上清自然之靈書，九天始生之玄札，空洞之靈章，上聖之祕語，玉晨之尊典，成天立地，開張萬真，安神鎮靈，成生兆民，匡御運度，保天長存。上制天機，中檢五靈，下策地祇，嘯命河源，運役陰陽，召神使仙。此至真之妙文，神應自然，致天高澄，令地固安，保鎮五嶽育，萬品存焉。玉帝昔授五老上帝，是時五老跪捧其章，祕題靈都之館，天真皇人昔書其文，掌之於上清真境太玄玉都寒靈丹殿紫微上宮，累經劫運，而其文保固天根，無有毀淪，與運推遷。是大神呪混之不濁，穢之愈清，毀之不滅，滅之極明。大有之文，天真所尊，自光真名，帝圖刻簡，昭示來生。斯文隱祕，不得窺聞，有得之子，保萬炁長存，勤行修奉，克致神仙。
　　卷中　玉皇功德品第三
　　爾時，玉虛上帝白天尊言：惟願慈悲，願為四眾帝釋等，及四梵天王、一切諸天、一切諸仙，及未來一切眾生持是經人，說利益事。
　　爾時，天尊告玉虛上帝言：快哉斯問，不亦善乎。汝以慈悲，愍念眾生，故請問於我。天尊言曰：若有三界十方無量國土，及國王大臣，或兵戈並起，疫氣大行，水旱蟲蝗、凶災飢饉，是其國君、后妃、太子、宰輔、大臣，當發慈悲，為其黎庶，徧敕國內州縣鎮宰，令諸道流清淨嚴潔于其觀內，設大齋醮，六時行道，為轉此經，當得國土清平，五穀豐熟，黎庶安泰。若復有人，入諸山林，遇毒惡獸，但能存想，一念真經，山神衛護，猛獸自退，終不害己。若入江入海，採寶求珍，值遇惡風，如法持念是此真經，風浪頓止，安穩達岸。若在軍陣，戈戟既接，兩刃相交，存心默念是此真經，是諸惡賊悉自退散。若在牢獄，枷鎖之中，淨心定慮，存念真經，冤枉自伸，即得解脫。若為邪精鬼賊眾苦所加，如法持念是此真經，眾邪遠避，自然除愈。若人為求嗣息，如法尊重，持念此經，帝敕天曹明檢丹籍，九品之內，四果仙人，運應數合，謫降下生，為其作子，才辯明慧，人中尊貴。若婦人臨難之月，如法持念是此真經，即得母子平安，生福德男女，人所愛敬。若為求官進職，爵祿亨達，貴遇人君，如法持念是此真經，即得職務遷轉，子孫榮貴，世世不絕。若人欲求資財殷富，如法奉持是此真經，即得財寶充溢，衣食自然，慶流子孫，傳之萬世。若人被諸惡星之所照臨，困苦牀枕，如法持念是此真經，是諸惡星，返降吉祥。若人命過，應入地獄，注名惡籍，父母師長、夫妻男女，當為亡人持念真經，或安置道場，旛花供養，即得亡者鬼籍盡除，神生淨土，同苦罪眾，咸蒙護度，承斯勝利，皆生天上。又此經所在之處，常有十天至真大聖、無極飛天神王侍衛供養。持是經人，當得自稱為正一真人。是人在處，自得十方至真至聖、金剛力士潜護其人，如護己身。若出若入，遊行之處，百邪避路，魔鬼殄除，精靈伏藏，一切災殃，不能侵近。是持經人，命欲終時，更不見諸地獄惡相，即見天宮一切玉女持幢下迎，而生天上。如天福盡，下生人間，即得千生、萬生中常為國王、大臣、聖賢慶會，國土清平，人民樂業，常得宿性通明，遵奉大道，展轉修持，至登道岸。是持經人，獲福如是。又若有持是經人，若雨下時起大悲心，如法向空，念此經三卷一徧，其雨所霑，面所向方，一切眾生、五逆十惡、一切重罪，悉皆消滅；一切重病，便得痊愈。是諸眾生，命終之後，不墮地獄，神生淨土，蓮花化生，何況持是經者。又若有持是經人，若行於道路，值大風起吹，是持經之人觸身之塵，是塵所霑，一切眾生一切惡業悉皆滅盡，更不墮三惡道，當生天上。故知持經功德，不可思議。是持經人，若在江在河，在海沐浴其身，是水所霑，其中眾生，魚鱉黿鼉、一切水族，是諸眾罪，悉得除滅。盡此一報之身，命過之後，更不受胎卵濕化一切等身。是持經人，口出一切語言，或善或惡，一切天魔外道聞者，皆是清淨法音。是持經人，若遇諸神廟，能為其神誦詠是經，是諸鬼神得聞是經，即脫鬼趣，登真仙道，恭敬是人，如奉是帝。若人在世，不孝父母，不敬三寶，殺生偷盜，邪淫妄語，作種種極重罪業，將命終時，若有道心正信眾生，于其亡者未氣斷時，起大悲心，于其頭邊念帝尊號，或一七、二七、三七、四七，乃至百徧、千徧，是其亡者生前所造諸不善業，悉得消滅，更不墮諸惡趣，神昇九天，何況受持是此經者。又若復有人，自從往劫，乃至今身，輪轉人天，漂沈世域，積千愆萬過在於己身，若遇是持經人影暫映其身，如為帝光之所攝受，或與同語，或聞其聲，如奉帝言，道語之所慰諭，彼人罪障，永得除滅。又若持是經人，造作長旛，書帝名號于其旛上，懸諸長竿，或在觀宇，或在家庭，是旛被諸風吹，所持方面，一切眾生，皆霑勝利，一切惡業，悉得除滅。又若有持是經人，書帝名號在一切有聲物上，或鐘或磬、鈴鐸鐃鈸，一切道具法事之屬，或以道場，或以戲擊，或被風觸，是聲出時，或遠或近，一切眾生，聞是聲已，所有罪障，悉得清淨。又若有持是經人，了悟生死，深入山林，修真學道，或時登臨，上山顧望，目所及處，山林溪谷，含生品類，有形無形，胎卵濕化，動植飛潜，種種諸類，所有罪業，永得除滅，身心清淨，命終生天，何況受持是此經者。當知是人即是道藏，功德身也。
　　爾時，天尊謂玉虛上帝言：今我略說，未盡其妙。若廣說之，凡流邪見，疑惑不信。是經功德，窮劫難言。爾時，玉虛上帝聞是說已，心生歡喜，不勝踴躍，瞻仰慈顏，稽首讚歎，而作頌曰：
　　九天之上，謂之大羅，玉京金闕，雲層峨峨。中有天帝，仁慈惠和。至道無敵，降伏眾魔。天寶靈符，玉律金科，神仙億萬，幢旛眾多。聞者罪滅，永出愛河。是號玉皇，穹蒼真老，妙圓清淨，智慧辯才，至道至尊，三界師，混元祖，無能勝主，四生慈父，高天上聖，大慈仁者，十號圓滿，萬德周身。無量度人，拔生死苦。
　　爾時，玉虛上帝說是頌及十號已，是諸天眾，異口同音，歎未曾有。
　　高上玉皇本行集經卷中竟
　　卷下　天真護持品第四
　　爾時，昊天上帝聞說經法，從座而起，長跪帝前，白言玉帝，願為大眾及諸人天持是經人，說利益事。
　　爾時，玉皇尊帝興方便意，開利益門，宣玉匱科，傳靈寶法，告於昊天上帝言：汝今諦聽，當為汝說受持功德，扶危拔苦，利益存亡，神妙之事。眾真稽首，俱發聲言：弟子等，今日幸聞湛然常住之法，莫不上福三界諸天，下消三塗毒害。惟願慈悲，愍臣等故，演斯妙義。
　　玉帝告曰：若有眾生，孝養父母，恭敬三寶，竭忠於君，不殺不盜，不淫不妬，不嗔不恨，不驕不詐，奉戒持齋，冥心大道，生尊重心，持誦是經，我即敕下周流沙界，徧傳十方無極世界。
　　我敕東方東華帝君青騎神仙兵馬，無鞅數眾，悉令下降，覆護受持是此經者。
　　我敕東南扶桑大帝與其部眾神仙兵馬，無鞅數眾，悉令下降，覆護受持是此經者。
　　我敕南方朱陵大帝赤騎、神仙兵馬，無鞅數眾，悉令下降，覆護受持是此經者。
　　我敕西南太華元老與其部眾神仙兵馬，無鞅數眾，悉令下降，覆護受持是此經者。
　　我敕西方誥靈皇老白騎神仙兵馬，無鞅數眾，悉令下降，覆護受持是此經者。
　　我敕西北皇天上帝與其部眾神仙兵馬，無鞅數眾，悉令下降，覆護受持是此經者。
　　我敕北方紫微帝君黑騎神仙兵馬，無鞅數眾，悉令下降，覆護受持是此經者。
　　我敕東北沖虛天君與其部眾神仙兵馬，無鞅數眾，悉令下降，覆護受持是此經者。
　　我敕中央天皇大帝、崑崙蒼老黃騎神仙兵馬，無鞅數眾，悉令下降，覆護受持是此經者。
　　我敕上方來和天君、名山大洞神仙兵馬，無鞅數眾，悉令下降，覆護受持是此經者。
　　我敕下方一切金仙、四眾八部及諸眷屬，悉令下降，覆護受持是此經者。
　　我敕十方飛天神王、飛天大神、三官四聖、二曜九星、北斗南斗、東西中斗、二十八宿周天眾星、金剛力士、神王等眾、各與部眾、悉令下降，覆護受持是此經者。
　　我敕降魔力士、四天門王、五嶽四瀆及餘諸山、四海九江、十二河源、山林川澤一切主者、令與眷屬、覆護受持是此經者。
　　諸險惡處，令得安穩。我敕所在一切土地靈官並溝渠等一切諸大力鬼王，皆令覆護受持是此經者。
　　令眾魔外道，悉皆懾伏，潜形遁跡，高飛海外，遠避他方，如是山林設計廊廟血食之賓、一切鬼神、當自消滅；五方行病瘟疫鬼師、諸餓鬼神并風王水怪、孽龍妖神、土精木魅、盡自消滅；五須六秏、夢寐乖常、野道呪詛蠱毒之類，皆自消滅。心欲願者，一切如意，皆得滿足。是持經人，或不依科教，未能修齋，未具淨戒，以能信受尊重，景慕是此經典，並同修齋、護淨戒者。是人功德，坦然無礙，自在逍遙，號人中聖，德惠長新，同諸真人。
　　爾時，昊天上帝聞是說已，即於帝前乃為歌曰：
　　大哉至道，無形無名。渺渺億劫，黃道開清。神清朗耀，九魂吐精。玉虛澄輝，太霞高明。玉皇開化，溥度天人。三元道養，二象懾生。巧樹故根，已枯復榮。蠢動蜎息，長生化形。懷胎含孕，俱得生成。亡者命過，魂歸三清，魄受鏈度，南宮飛昇。今日大吉，皆得光明。五度鑒映，普告萬靈。天地神祇，及諸河源。五嶽四瀆，及諸名山。洞玄洞虛，洞空洞仙。無極大聖，至真尊神。無窮無極，普監度生。惡根斷絕，玄都記名。眾真班列，咸帝聽言。經是帝敕，保誦持人。至度道岸，無使災侵。我奉帝命，一切咸聽。
　　爾時，昊天上帝說是歌已，告大眾言：此玉皇妙法語，諸聖祕密言，路絕道斷，微妙難思，巍巍大範，為神明之宗，保鎮國土，拔度生死。
　　爾時，昊天上帝說是語時，法筵清眾，咸仰道言，溥得開悟。于是天尊而說愒曰：
　　玉帝功德大，玄理極幽深。生於浩劫前，運化於古今。我今說妙經，愍念諸有情。此誠極妙法，功德中功德。名號最上乘，無比為第一。大光明王尊，威德聖希有。能破暴惡魔，皆令心降伏；能滅極重罪，皆令得清諍。若人聞是經，或聞是帝名，稽首生恭敬，一切罪消滅。十惡四重罪，五逆害父母，信心一稱名，隨聲盡消滅。保護人天眾，四相與五衰。三塗極重苦，人間見戹難。凶年飢饉喪，毒藥及厭魅，刑獄與冤家，軍陣鬬戰苦，山林惡道中，虎豹豺狼等，江海毒龍類，迅雷風雨雹，水火及盜賊，蠱毒所中心，失志發狂亂，蛇竭毒惡蟲，邪魔凶怪神，伺求人便者，由持是真經，普皆自散滅。惡病久沈綿，夢寐亦不安，非理欲殘命，珍滅不為殃。緣遇是經故，安穩得自在。所有希求願，財寶及富貴，以此經功德，如意皆稱遂。神威自在仙，眾德十一曜，三十二天主，二十八宿王，靈妃玉女等，天神及地祇，三界虛空神，江海諸龍王，水火及風神，宮殿與宅舍，山林樹木眾，溝渠井泉神，由持是經故，一切皆擁護。衣食常自然，子孫居富貴。出言人希聞，所至皆恭敬。若為求男女，持誦此真經，帝韶下天曹，落籍天仙人，謫降生其家，為其作男女。顯貴人崇重，七祖盡昇仙。光大慶其門，延及父母親。吉祥常熾盛，災障不能侵。是故我今說，大眾宜諦聽。慈悲度一切，皆令達上清。
　　于是天尊普告四眾：凡人持念此經，受持帝號，皆道根深重，宿有善緣。此經尊妙，普度天人。但精心恭奉，家國安寧，保命度災，掃諸不祥。天子王侯得奉之者，致國太平，凶寇自夷，邊域不爭。兆民歌唱，普天興隆。運推數周，正道當行。有得之者，天真妙重，祕之祕之。
　　卷下　報應神驗品第五
　　爾時，慈悲度戹真人、尋聲救苦真人、濟生度死真人、萬福護身真人，俱從座起，越班而出，俱白天尊言：若諸世末凡夫，雖宿有善緣，得遇是經，被諸邪障之汙，本末疑惑，不信是經功德。如是之人，見在過去，於諸地獄得何罪報？惟願聖慈，說其報應惡趣之苦。
　　是時天尊謂四真人云：若諸世間，剛強暴惡不善眾生，終日竟夜，對諸道像，無恭敬心，出誹謗語，是罪當墮五無間獄。若得值遇是持經人，設諸方便，誘引勸諭，如是之人，暫滅惡心，信向是經，彼人罪業淨盡無餘。又若有邪見愚執惡人，睹持是經，生諸惡逆，偏眼邪視，乃至起一惡心，發一惡言，謗讟如是持經之人，其罪過是，命終之後，墮大地獄，永無出期，何況世間眾生，得遇是經，不生敬仰，穢手汙觸，葷口讀誦，牀榻不淨，便將安置，或讀是經，講習俗語，共同戲笑，以為常典。如是之人，命過之後，墮無間獄，永無出期，殃緣九祖，受拷酆都；累及後世，害纏子孫。是人于地獄中，歷無量劫，受大苦惱，遇無邊聖，累承救拔，罪惡小減。又遇聖人救拔得出，生餓鬼中，歷千萬劫，不聞漿水之名。鬼報得出，生畜生中。畜生報出，若生人中，更生邊夷外道，而復女身，貧寒困苦，癃殘百病，受無量苦，人所棄擲，求生不得，求死不得。輕斯經故，獲罪如是。又若復有人，初雖信受，後復慢易，善惡童子上奏三官，黑簿添名，青編減筭，身歿之後，拘閉幽牢，往復三塗，無由解脫。或於見世受種種病，疥癩廱疽，以為果報，憂悲苦惱，日夜相煎，而身或被橫惡所加；或牢獄繫鎖，非分自害，誤食毒藥；或被虎狼毒蛇之所噉食，或為冤家之所讎對；或行山林，值遇惡人，被他屠割，推落崖岸；或被邪精魍魎之所殘害，或值水火之所焚漂，或被刀兵之所構誅。輕斯經故，橫喪天年，獲如是果，獲如是報。可不悲歟，可不痛歟。故報汝等，依此奉行，勿生邪念。若諸念不生，萬緣頓息，塵沙惡業隨心消散；一切災魔，自然殄滅。此經功德，不可思議。是誠無比最上妙法、諸經之王，有大利益。非人勿示。若諸天人、五衰四相，輪迴侵逼，能捨除妄想，受持是經，坐招自然，天福益固，身度三界，與道長存。是此經典，無與等、無能勝。是大威德大神呪，能令一切枯槁便生枝葉，花果茂盛，能除眾生極重苦惱，能令短命眾生而得長壽。此經功德，不可思議，歎莫能盡。若不宿植道本，廣種福業，乃至經名尚不得聞，何況得見是經？蓋是經依三洞真格，八萬劫一傳，此清都至真上聖所寶，祕於玉京金闕宸宮，甚為微妙，難可得遇。如宿有仙骨，當為九天真仙之人，得遇斯文，承斯緣故，後當齎金寶，從師告盟受之，方當承機應運，乃可付焉。不得輕泄，敬之慎之。
　　於是天尊重宣此義，為說偈曰：
　　設使江河水，波浪能生蓮，慈烏毛能白，如經故難遇。設使龜生毛，堪採為衣服，夜月能消冰，如經故難遇。設使蚊蠓足，堪構為舟橋，能載一切重，如經故難遇。設使黃口雀，能銜諸太山，擲之他方界，如經故難遇。設使一葉舟，力能載崑崙，浮渡於大海，如經故難遇。設使諸水蛭，口能生巨齒，其大如象牙，如經故難遇。設使蓬蒿葉，能覆無鞅界，蔭芘無鞅眾，如經故難遇。設使烏梟類，同樹一巢棲，銜食共相飼，如經故難遇。設使兔生角，堪用為梯磴，上窮有頂天，如經故難遇。設使鼷鼠等，緣於兔角梯，至天能食月，如經故難遇。設使驢顏唇，色如蘋婆果，復能作歌舞，如經故難遇。設使蠅蟲等，能飲鐘石酒，迷荒而沈醉，如經故難遇。
　　爾時，天尊宣說偈已，普告四眾：是故持是經人，名功德身，一切有情，被其蔭故。持是經人，名神通身，一切吉祥，咸臻集故。持是經人，名清淨身，是諸惡業，不能侵故。持是經人，名威德身，天魔異道，不能攝故。持是經人，名無等身，上帝謠唱，萬神敬故。持是經人，名堅固身，惡劫大難，不能損故。持是經人，名道藏身，口出語言，鬼神仰故。持是經人，名慈悲身，六道眾生，賴其善故。持是經人，名大道身，出入所在，無怖畏故。持是經人，名良醫身，善行妙法，安樂人故。持是經人，名光明身，常為帝光，所攝受故。持是經人，名自在身，天宮妙境，神能遊故。持經功德，說不可盡。又若道士至人，能結壇誦經，著新淨衣，於夜半後，闐寂獨處清淨室中，叩齒九通，東向端坐，誦詠是經。於是時也，太真御几，玉妃拂筵，萬神班列，諸天臨軒，三界侍衛，五帝司迎。然後閉目靜思，存想是經，不覺身處五雲之內，俄見其身光明赫奕，上昇天宮，眾真下迎，心有所請，一切應奉；仙丹妙寶，隨意自得。故當依科閉心，奉行此經，乃至三世金仙、十方大聖，皆從此經依按修奉，故頓得超證無上妙道。是此帝也，諸佛之師，眾聖之王。是故凡夫值遇是經，致以五帝輔翼，召使神仙，御役神宮，運導陰陽，千真敬仰，萬神懾伏，百邪避路，羣魔束形，命過之後，即得南宮受鍊，飛步上清，逍遙自在，與道長存。又設復世間眾生，曾聞是經，心常渴仰，能於家中擇清淨處，畫帝尊像，日夜虔虔，晨昏濟濟，香花燈果，尊重供養，稱名瞻禮，是人當得三十種上妙功德：
　　一者諸仙讚重，二者先亡生天，三者宿殃解脫，四者所往通達，五者無盜賊事，六者所求遂心，七者除水火戹，八者橫事濳消，九者夜夢吉祥，十者疾病不臨，十一者智慧聰明，十二者人見歡喜，十三者衣食豐盛，十四者子孫榮貴，十五者六親見喜，十六者門族和睦，十七者除三惡報，十八者轉女成男，十九者形容端嚴，二十者為國大臣，二十一者生為帝王，二十二者鬼神欽仰，二十三者得宿命通，二十四者諸神護念，二十五者九族受蔭，二十六者處世長年，二十七者有情賴善，二十八者魔王保迎，二十九者决超三界，三十者白日上昇。
　　爾時，天尊復告四眾：此經功德，能碎鐵圍諸山，竭苦海水，破大地獄，拔重罪苦，降暴惡魔，護諸國土，能滅一切惡鬼，能除一切重病，能解一切惡毒，能離一切惡人，能伏一切毒獸，能摧一切邪道，一切諸天，皆令降伏。其餘功德，說不可盡。
　　爾時，道場大眾、金仙菩薩、真聖眷屬聞是說已，歡喜踴躍，稽首敬禮，而作頌曰：
　　大哉至道，無宗上真。上度諸天，下濟幽魂。上無師祖，惟道為身。丹臺紫府，金闕玉京，祕此妙法，溥福含靈。滅我萬罪，增我遐齡。萬神朝禮，魔王保迎。功德昌盛，黃籙書名。渺渺億劫，使我長存。
　　於是眾等說是頌畢，稽首皈依，奉辭而退。
　　高上玉皇本行集經卷下竟