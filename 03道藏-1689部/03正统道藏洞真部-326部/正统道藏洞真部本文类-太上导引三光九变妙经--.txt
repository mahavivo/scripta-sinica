太上導引三光寶真妙經
　　經名：太上洞玄靈寶導引三光妙經。撰人不詳。約出於南北朝。靈寶經目著錄未出。原本一卷。《正統道藏》分作二種經書，即《太上導引三光寶真妙經》；《太上導引三光九變妙經》，收入洞真部本文類。今合并為一。
　　太上導引三光寶真妙經
　　元始天尊時在赤明世界丹靈國土、朱鳳城中明霞宮內，御三炁丹華之殿。與諸天大聖、至真尊神、五老帝君，金闕後聖、三清元極、上聖高尊、東華太皇、西靈金母、三十二天帝、八十一天君、玄和靈妃、太明玉女、無鞅之眾，校定天元，制御洪灾，考量劫運，按三元籙籍，度一切人。三界九幽，沈潜異類，萬靈稱泰，咸覩法門。地獄寧閑，八陰開朗，積痾蠲蕩，罪錄銷除，預覩天光，咸蒙大慶。十方無極世界，承道威神，倏忽之間，僉然俱至。時東西極遠之處，忽有奇光上照太空，來入法會，九色艷逸，灼爍鮮華，煒燦流芳，不可熟視。即有天君天帝、真人仙人、玉女玉童、天人眷屬，皆項生圓象，足步蓮花，充塞二方，一時齊至。既入法會，禮覲天尊，燒香散華，供養朝謁。法事既畢，各退本方，左右二邊，依位而坐。於是太真舉信，神王仗幡，天樂空歌，萬種互作，震駭天地，喜樂難言。法會未悉，普德妙行真人，即從座起，安徐雅步，直詣道前。稽首作禮，上白天尊：今此會中有東西二眾，形神挺特，相好端嚴，進止雍容，奇光煒爍，宗修何法？師稟何人？以何因緣，證斯品位，願賜告動，教所未聞。
　　天尊告曰：普德妙行，汝證位上真，多歷年劫，聖尊品緒，真果階修，內外高卑，淺深行業，咸所洞見，無不該詳。二眾所修，亦當備悉。汝所發問，當是此會之內，有小聖童真，及初仙之人，所習未廣，見彼來眾，默有所疑。汝又欲顯彼所修，昭示後學，故此發問，廣為來生，開演妙門，作大法利。此心弘普，不可思議。復坐諦聽，當為汝說。夫大道之化，先乎無先，非有非無，至幽至寂，難聲離見，非色非空，微妙玄深，不終不始，將示開化，漸布生成。於太虛冥寂之中，先分道炁，稍見形兆，清濁有殊，清浮為天，濁厚為地。二炁分判，一陰一陽，陰陽至精，結為日月。陽極於九，日含九芒，陰極於十，月分十彩。月以躁速，日以舒遲，月以裁成，日以生化。二象遞代，照燭於中，萬物感通，生化於下。又以二象結炁，日月分精，散為星辰，止為川嶽，五星五斗，交絡於天，以正紀綱，以司幽顯。物無巨細，咸所擊焉。日月星中，各有宮闕，君臣宰執，統領職司。仙秩神官，罪福僚掾，各於其內，莫不備陳。其中官僚，或稟炁挺生，或積功遷署，或隨其修學，證品所居，總名三光，應道運化。皆有自然玉字，八會之文，藏祕三宮，未傳於世，今將授汝，下化群生。此名導引三光，服御真炁，依科盟受，按法修行，一十八年，功成得道，炁與道合，壽命無窮。二方之人，久修此道，功充德備，形神合昇，居三光宮中，為三光寮屬，形儀炳灼，光燿紛敷，與眾神仙，居然有異。若累功不息，隨品轉遷，自三光下仙，亦登聖位，與三洞修稟，事事玄同。此法在億劫之前，渺漭之際，與玉清聖教，俱化諸天，二觀三乘，等無有別，勿於大道，生疑惑心。
　　即命典經上卿、衛真太史、監盟統錄，玄上職僚，玉司四官、典領官屬，開晨華寶殿，奉丹景玉函，出三光上篇，八天玉字、九變八會，微妙洞章，依四極明科，授普德妙行。諸天在位，萬聖列儀，三界四司，咸所瞻覩。於是普德妙行北向長跪，稽首受經，天地萬靈，齊聲稱善。即以白玉為簡，黃金刻書，藏於鬱儀之臺，結璘之閣。四百年內，得傳三人。
　　受經既悉，天尊告曰：二方來眾，日月諸仙，導御三光，證成真品，神形朗徹，映照會中。以眾所觀，甚為奇妙，然於諸方應化，一切真仙光相之中，未為殊特，勿生疑貳，自喪善功。須臾即見元始天尊，及人天大眾，各於身相，生微妙光，洞朗太空，混融天地，種種色相，變化無窮。如七寶山，照百千日，與日月眾，混合無殊。天尊告言普德妙行曰：大道玄功，生化萬物，隨形稟受，各有淺深，垂法應機，開度一切，隨機修習，亦有等差。萬化不同，歸於一道，道本無二，歸於一元，契道之時，亦忘此一。不拘物我，不繫有無，湛寂希夷，離言絕想，劫運有盡，此道常存，安處妙門，是名得道。說是語已，勒命天駕，歸還大羅。會眾神仙、天真上聖、三界內外、洞了真詮，稽首太虛，作禮而退。
　　太上導引三光寶真妙經竟