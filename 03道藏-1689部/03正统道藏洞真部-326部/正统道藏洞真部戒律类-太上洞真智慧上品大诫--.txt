太上洞真智慧上品大誡
　　經名：太上洞真智慧上品大誡。撰人不詳，約出於東晉。係古《靈寶經》之一。一卷。底本出處：《正統道藏》洞真部誡律類。參校本：敦煌P.2461、P.2358、S.5746、S.6290、P.3793號抄本。
　　太上洞真智慧上品大誡#1
　　元始天尊以開皇元年七月一日午時，於西那玉國鬱察#2之山浮羅之嶽，長桑林中，授太上道君智慧上品大誡#3法文。是其時也，道君受誡起，北向首體投地，回心十方，還向東而伏。
　　天尊告太上道君曰：今當宣通法音，開悟旱生，為諸男女解灾卻患，請福度命，拔諸苦根。使生者見道，身脫八難，死者歡樂，飲食天堂，早生人中，轉輪聖王。修齋求道，皆當一心請奉十誡，諦受勿忘，專心默念，洞思自然，勿得#4雜想，撓亂形神，能如是者，便當靜聽。
　　天尊告曰：
　　第一誡者，心不惡妬，無生陰賊，椷口慎過，想念在法。
　　第二誡者，守仁不殺，愍濟羣生，慈愛廣救，潤及一切。
　　第三誡者，守貞推讓#5，不淫不盜，常行善念，損己濟物。
　　第四誡者，不色不慾，心無放蕩，貞潔守慎，行無玷汙。
　　第五誡者，口無惡言，言不華綺，內外中直，不犯口過。
　　第六誡者，减酒#6節行，調和氣性，神不損傷，無犯眾惡。
　　第七誡者，不得嫉人勝己，爭競功名，每事遜讓，退身度人。
　　第八誡者，不得評論經教，訾毀聖文，躬心承法，恒如對神。
　　第九誡者，不得鬥亂口舌，評論#7四輩，天人咎恨，傷損神炁。
　　第十誡者，舉動施為，平等一心，人和神穆，行常使然。
　　天尊言：修奉諸誡，每合天心。常行大慈，願為一切，普度厄世，謙謙尊教，不得中怠。寧守善而死，不為惡而生。於是不退，可得拔度五道，不履三惡，諸天所護，萬神所敬，長齋奉誡，自得度世。太上道君不勝喜懼，稽首奉命。
　　天尊言：夫為#8學者，修齋行道，開度天人，作諸善功，當行十二可從，而得度世者，爾宜從之，自得正真，終入無為，所願皆成。
　　第一者，見真經出法開度一切，便發道意，心願後世得登大聖。
　　第二者，常行慈心，願念一切普得見聞，開度廣遠，无有障翳。
　　第三者，好樂經教，深遠覽達，意志堅明，開化愚闇。
　　第四者，尊受師訓，廣開勸化，令入法墻，遠離盲道。
　　第五者，信向玄妙，尊奉經訣，晨夕誦習，無有怠倦。
　　第六者，不務榮華，斷俗因緣，專心定志，所營在法。
　　第七者，勤誦大經，願念一切，廣開橋梁，為來生作緣。
　　第八者，恒#9生善心，不邪不偽，無嫉無害，無惡無妬。
　　第九者，在所托生#10，常值聖世，與靈寶法教，相值不絕。
　　第十者，潔身持誡，修齋建功，廣救羣生，咸得度脫。
　　第十一者，學業廣覽，宣通洞法，預以天人，普令開度。
　　第十二者，常與明師，世世相值，受教宣化，度人無量，一切善心，皆得真道。
　　天尊言：學士修行之法，當行十二可從之誡。能以一心行此善念，世世得見聖文，與道結緣。諸天友#11識，獨超#12三界，無所罣礙，長離三惡五道八難。萬神#13敬護，地祇擁衛，門戶清肅，萬灾不干，可謂端坐#14而得道也。勤為習誦，廣宣同學，皆使一心，齊入法門。
　　天尊言：道尊法妙，人身亦貴。故道開法，遺誡經文，以度人身，人身既度，上與道同。宜#15為精行，持齋奉誡，夷心靜默，志念分明，一意歸#16向，專想不二，滌蕩六府，過中不味，內外清虛，每合自然。是其齋日，捻香啟願，應心上徹，四天司邏、十部威神，即下履行，觀聽至音，鑒映爾心。如誡行道，皆列功諸天，禍福立彰。道不負人，勤行諦受，勿使魔言。
　　天尊言：若善男子、善女人，能發自然道意，來入法門，受我十誡，行十二可從，則為大道清信弟子，皆與勇猛飛天齊功。飛天，未得道者也，是大道十轉弟子，飛天虛空，為諸天策駕。清信弟子，見在世上，可得免於憂惱，度於眾苦，身入光明，形內澄正，招鬼使神，制伏魔精，十轉即得上為飛天。若在一轉，而行精進，心不懈退，作諸功德，長齋苦行，晨夕不倦，即得飛天#17，於此而進，超陵三界，為上清真人。
　　天尊言：受我十誡，行#18十二可從，皆當稽首稱；清信弟子，從今受誡，一心奉行，不敢不信，歸#19命十方。能如是者，見世門戶隆盛#20，咸得康強，地祇侍衛，三界司迎，七祖魂神，上昇南官，衣飯天廚，早得更生，還於人中國王之門，世世不絕，與道因緣。
　　天尊言：建齋行道，四天帝王皆駕飛雲緣餅，八景玉轝，侍從真人玉女，手把華旛，前導鳳歌，後從天鈞，白鶴獅子，嘯歌雝雝，燒香散華，俘空而來，瞻禮行道，觀聽法音。天王下降，萬靈朝焉，如是豈可#21不盡其法也。當先受十誡，然後行道，庠序雅步，靜心閉意，坐起臥息，不離儀格。天王歡悅，列名上清，可謂得道在方寸之間。
　　智慧閉塞六情上品誡
　　第一誡者，目無廣瞻，亂諸華色，亡睛失瞳#22，光不明徹。
　　第二誡者，耳無亂聽，混於五音，傷神敗正，惡聲啼吟。
　　第三誡者，鼻無廣嗅，雜炁臭腥，易有混濁，形不澄正。
　　第四誡者，口無貪味，脂薰之屬，濁注五神，臟腑漬潰#23。
　　第五誡者，手無犯惡，不竊人物，貪利入己，禍不自覺。
　　第六誡者，心無愛慾，搖動五神，傷精喪炁，體發迷荒。
　　天尊言：其六誡者，身之大患。來生男女，雖受人形，而六情不純，未
　　見經教，不聞法音，形不自覺，沉迷罪門，致命短促，不竟天年，長處惡道，甚可哀憐。故說是誠，開度人天，善心信向，一意歸命，尊奉聖教，閉諸惡門，則形入虛空，六通智慧。六通智慧者，洞視、洞#24聽、洞空、洞虛、洞清、洞微，是為六通，無所不通也。六情恬夷，神自歸也，一自生也，精自固也，壽命長遠，終不死也。
　　智慧度生上品大誡
　　一者，見人窮急，度其死厄。見世明達，能制凶逆。年命長遠，世享無極。
　　二者，見人窮乏，饑寒困急，損身布施，令人富貴。福報萬倍，世世歡樂。
　　三者，含血之類，有急投人，能為開度，濟其死厄。見世康強，不遭橫惡。
　　四者，施惠#25鳥獸，有生之類，割口飼#26之，無所愛惜。世世飽滿，常在福地。
　　五者，度諸蠢動，一切眾生，咸使成就，無有夭傷。見世興盛，不履眾橫。
　　六者，常行慈心，愍濟一切，放生度厄，其功甚重。令人見世，居危得安，居疾得康，居貧得富，舉向從心。
　　天尊言：其六誡者，皆以心通智慧，能施其德，行合自然，慶福恒居其身，禍害常遠其門。翫好不絕，世世因緣，一轉受報，飛天齊功，超輪九轉，漸入大道，十轉弟子，名書諸天，七祖同昇，上生天堂，衣食福德，即生人中，轉輪神王#27，恒居福門。
　　智慧十善勸助上品大誡
　　一者，勸助禮敬三寶，供養法師，令人世為君子，賢孝高才，榮貴巍巍，生為人尊，門族昌熾。
　　二者，勸助治寫經書，令人世世聰明，博聞妙義#28，恒值聖世，見諸經教，能誦章句。
　　三者，勸助建齋靜舍#29，令人世世門戶高貴，身登天堂，飯食自然，常居無為。
　　四者，勸助香油眾乏，令人世世芳盛，香潔光明，容睟#30絕偉，天姿高秀。
　　五者，勸助法師法服，令人世世長雅，逍遙中國，不墮邊夷，男女端正，冠冕玉珮。
　　六者，勸助國王父母，子民忠孝，令人世世多嗣，男女賢儒，不經諸苦。
　　七者，勸助齋靜讀經，令人世世不墮地獄，即昇天堂，禮見眾聖，速得反形，化生王家，在意所欲，玩服備足，七祖同歡，善緣悉會，終始榮樂，法輪運至，將得仙道。
　　八者，勸助道士，眾人經學，令人世世才智洞達，動靜威儀，常為人師。
　　九者，勸助一切，布施諫諍，令人世世壽考富樂，常無怨惱。
　　十者，勸助一切人民，除嫉去慾，履行眾善，令人世世安樂，禍亂不生，病者自愈，仕宦高遷，為眾所仰，莫不吉祐，門戶清貴，天人愛育，神魔敬護，常生福地。
　　天尊言：其十善勸誡，自非大道十轉弟子，莫能行也。能行之者，與飛天齊功，心與六通智慧叅同，洞虛無也。身後皆得飛行雲中，眾聖策駕，遊乎十方。從此不懈#31，亦得位及仙王，七祖即離幽夜，昇入南宮，衣飯天廚，受福自然。其法高妙，度人無量，巍巍大化，難可勝焉。
　　天尊言：六通智慧者，天曰洞視，地曰洞聽，東曰洞空，西曰洞虛，南曰洞清，北曰洞微。六通洞達，遼邈無端，不可得測，不可得窮，無所不包，無所不容。其有六覺之炁，常通六慧，人識六通，則六覺明焉。制御六情，使人自然棄諸惡根，生諸善念，心體六慧#32，自得神仙。
　　天尊言：為道之本，欲度十苦八難之中，當受大誡，修齋建德，立諸善功，為三界所稱，諸天所觀，身無不度，道無不成。不受大誡，徒為長齋，或斷穀休糧，隱遁山林，肉身求度，而無六通智慧之行，徒失爾功，無由成就。善男子善女人，有至心者，勤求諦受。今說是經，廣加開度，咸使十方，普聞法音。
　　天尊言：天為洞視，則．天眼智高，慧洞無窮。自上自下，四面八方，無所不照，無所不明，雖曰一通智慧，而五色總焉。天洞自然，故無損傷，人則法天，目中朱童，亦有五色之光。人不持誡，六覺之炁，不通人孔竅，智慧未開，廣視五色，則眼童飛揚，光睛昏翳，令人目盲。故說是誡，以度天人，咸使男女，得聞法音。欲得過度，年命長遠，當奉是誡，勤行勿忘。慎多色想，放蕩目神，每自制御，愛養眼童，思真靜念，令通#33智慧，洞觀虛空，持誡制己，則五色歸身。五色自歸，則無損傷，保爾年命，可得無窮。
　　天尊言：地為洞聽，智慧遠聞#34，故響應天上，下徹四方，無所不窮，無所不聞。雖曰一通智慧，而五音總焉。地洞自然，以生五音，朕而不動，故無損傷。人則像地，耳中則有五聲之神。人不持誡，則智慧不過，不可亂聽五音之聲。五音使人五神飛揚#35，耳中空廢，隆隆悲嗚。五神啼泣，致令耳#36聾。故說是誡，以度天人，咸使男女普聞法音。欲得長生，當持大誡，以制耳神，勿為多聽非法之音，靜聽妙經神真之章，令通智慧，洞響太空，持誡制己，則五音歸身。五音自歸，則耳無惡聲，保爾年命，剋得長遠。
　　天尊言：東為洞空始陽之炁，炁出於空，智明慧寥，故曰洞空。洞遠無礙，不可得窮，始青之炁，雖曰一通智慧，而五炁總焉。空無不納，故無損傷，人雖有形，形亦法空。鼻有黃寧，辟非之神。人未持誡，則智慧不通，未入智慧，不可雜食臭腥之物。臭腥之炁，使人鼻神壅塞，經源易有斷絕，明梁不通，故說是誡，以度天人。成使男女得聞法音。欲度諸苦八難之中，當受是誡，以制鼻神，勿多受臭，滌蕩明梁，導引生炁，通明智慧，洞炁入空，持誡制己，則眾炁歸身。眾炁自歸，與炁混同，長保身命，終不毀傷。
　　天尊言：西為洞虛少陽之炁，炁出於虛，智微慧朗，故曰洞虛。虛之無礙，洞遠難窮，少陰之炁，雖曰一通智慧，而五味總焉。虛無不入，虛無不容，人雖法虛，身不持誡，則智慧不通。智慧未入，財五味為患，貪啖脂薰，則五神不安，致有傾訖，年命不長。故說是誡，以度天人，咸令男女，普聞法音。欲得長命，當持大誡，以制五神，慎勿貪五味，甘其#37脂薰，滌蕩五臟，每令清凉，身有智慧，則五味和香#38，內外恬夷#39，年命不傷也。
　　天尊言：南為洞清太陽之炁，炁出於清智清慧，開關而洞清。故南有赤帝洞陽之庭，冶鍊萬物，受鍊而明也。人不持誡，則智慧不通。智慧不通，則心神振動，生於愛慾，使人迷荒，喪神傷命，壽不得長。故說是誡，以度天人，咸使男女，普聞法音。欲得長壽，過度諸患，當受是誡，以制心神，除情遣欲，棄塵入清，通明智慧，六覺開津，身入洞清，與炁自然，保爾年命，得永長存。
　　天尊言：北曰洞微，生於玄，智遠慧深，微而洞真，陰察罪福，主人生元，手法四時，上應天關，天關恒轉，手亦動焉。手有大神，接生方盈，運人四大，觀人敗成。人不持誡，智慧不通，則搖動人心，眾惡並生，手作不覺，貪竊自營，致有短命，不終天#40年。故說是誡，以度天人，欲得長壽，過度惡根，當奉是誡，以制手神，通明智慧，心自開明，手不貪竊，惡根不生，應天順炁，身入自然，保爾壽命，永得長存。
　　智慧功德報應上品誡
　　誡曰：施散供養三寶神經。一錢已上，皆七十四萬倍報，一萬以上，報不可勝。名記諸天，身登太上十轉弟子，七祖上昇，為諸天賓友。
　　誡曰：施散法師法服，治寫經書，建立靜治。一錢以上，皆三十二萬倍報。萬錢以上，報不可勝。世世聰明，恒值明師，生於貴門，七祖皆為太上之賓。
　　誡曰：施散法師道士香油齋食，一錢以上，皆二十四萬倍報，功多則報重。世世豐有，恒無窮乏，七祖歡泰，恒食天廚。
　　誡曰：施散山棲道士，一錢以上，皆一十二萬倍報，功多則報重。世世恒值聖師，見道法教，七祖皆得五帝交遊。
　　誡曰：施散清信弟子香燭齋食，一錢以上，皆三萬二千倍報。世世歡樂，不見諸苦，七祖上昇天堂，逍遙無為，恒居福中。
　　誡曰：施散財寶，營造觀宇，一錢以上，皆二萬四千倍報，功多報多，世世賢明，翫好不絕，七祖皆得入元患之國#41。
　　誡曰：施散天人窮乏，一錢已上，皆一萬二千倍報，功多報多。世世富貴，歡樂無極，七祖皆受四方天廚，衣食自然。
　　誡曰：施散眾生，損己餉食。一錢已上，皆六千#42二百倍報。世世子孫昌熾，門戶興盛，七祖#43免離地獄，上昇自然福中。
　　天尊告太上道君曰：智慧#44上品功德之誡，天人男女，有發自然道意，損己布散，開張福田，功德甚重。施一之功，數萬之報。報#45應之理，明如日月，或在見世、或在來生，但福報差移，不必同至。其中或有計功補過，或以德贖罪，或為祖世拔諸刑責，是致報應，不即明顯。三官九府，記人功過，毫分不失。或先罪已除，身不犯過，後功未明，與凡不異。此由己身受生日剋，應諸天解度，然後福報。雖爾推移，七祖魂神，已昇天堂，福會於後，萬無差錯。明告男女，令知報應，天道不虛，善心信向，勤行勿懈，剋得開度，受福無窮也。
　　天尊告太上道君曰：諸天上聖、至真大神、諸天帝王，及已過去塵沙之輩，得道之者，莫不由施散布德，作諸善功，功滿德足，以致善報，輪轉不絕。皆得道真，超陵三界，逍遙上清大羅之天，玉京玄臺七寶林中。此時皆知施功不失，歡樂自然，世世無量，所施蓋微，福慶無極。末世偽薄，人情慳貪，唯知聚積，為己重擔，莫能發心，作此功德。功既無積#46，罪穢日生，長遠福堂，沉淪罪門，展轉五道八難之中。一失#47福世，無有還期，男女相牽，莫識宿命所從而來，見其魂神，甚可痛傷。今為諸天，說是禁誡，咸令男女，普聞法音，開度羣生，使入福中。
　　天尊言：我歷觀諸天地獄之中，男女責作幽牢窮魂，莫非先身不見明誡，見而不行，或行而不遵，迴生悔心，還入罪門，或生而犯惡，不遇善緣，或不知施散，發心建功，廣作福田，以拔宿根。唯知作罪，流曳三塗八難之中。念其愚癡，甚可哀傷。故說是誡，開度天人，咸使男女，普聞法音，知發道心，建立善功，以拔諸苦，與道為緣，咸得歡泰，逍遙自然。
　　太上道君受誡於元始天尊，開度諸天，四方邊土，功德成就，以傳諸天#48天王、十方大聖、太微帝君、四極真人、東華宮中#49方諸大神、玉女羣仙，普使宣通，濟度來生，令聞法音。是時諸天莫不欣喜，善哉善哉。
　　太上洞真智慧上品大誡#50竟
　　#1 按此經名，《道藏》本原誤作「太上洞真智慧上品大誠」。今據敦煌本改題「太上洞玄靈寶智慧上品大誡」。敦煌本「誡」字下又有「第四」二字，刪去。
　　#2 察：原作「鬱剎」，據敦煌本改。
　　#3 誡：原作「誠」，據敦煌本改。按《道藏》 原本中「誠」字，敦煌本多「誡」。後文均據敦煌本改，不復出校記。
　　#4 勿得：原作「母生」，據敦煌本改。
　　#5 推讓：敦煌本作「讓義」。
　　#6 减酒：敦煌本作「斷酒」。
　　#7 評論：敦煌本作「評詳」 。
　　#8 「為」字據敦煌本補。
　　#9 恒：原作「敬」，據敦煌本改。
　　#10 托生：敦煌本作「墮生」。
　　#11 友：原作「女」，據敦煌本改。
　　#12 獨超：敦煌本作「獨步」。
　　#13 萬神：敦煌本作「神明」。
　　#14 端坐：原作「端正」，據敦煌本改。
　　#15 宜：原誤作「冥」，據敦煌本改。
　　#16#19  歸：原作「皈」，據敦煌本改。
　　#17 飛天：敦煌本作「飛仙」。
　　#18 「行」字據敦煌本補。
　　#20 敦煌本無「隆盛」二字。
　　#21 「可」字據敦煌本補。
　　#22 亡睛失瞳：敦煌本作「忘精失童」。
　　#23 漬潰：敦煌本作「憤潰」。
　　#24 洞：原作「同」，據敦煌本改。
　　#25 施惠：原作「施慧」，據敦煌本改。
　　#26 飼：原作「飴」，據敦煌本改。
　　#27 神王：敦煌本作「聖王」。
　　#28 妙義：敦煌本作「妙蹟」。
　　#29 靜舍：敦煌本作「靜觀」。
　　#30 容眸：敦煌本作「容眸」。
　　#31 不懈：敦煌本作「十誡」。
　　#32 敦煌本此二句作：「生諸善心，體洞六慧」。道本原作「生諸善念，心體六惠」。今改「惠」字為「慧」。
　　#33 令通：敦煌本作「六通」。
　　#34 智慧遠聞：原作「智遠慧聞」，據敦煌本改。
　　#35 飛揚：原作「飛歙」，據敦煌本改。
　　#36 「耳」字據敦煌本補。
　　#37 甘其：敦煌本作「和甘」，近是。
　　#38 和香：原作「知香」，據敦煌本改。
　　#39 恬夷：原作「怡夷」，據敦煌本改。
　　#40 「天」字據敦煌本補。
　　#41 按「誡日」以下四十二字，據敦煌本補。
　　#42 六千：原作「七祖」，據敦煌本改。
　　#43 七祖：原作「六千」，據敦煌本改。
　　#44 智慧：原作「智惠」，據敦煌本改。
　　#45 「報」字據敦煌本補。
　　#46 無積：敦煌本作「無譽」。
　　#47 失：敦煌本作「跌」。
　　#48 諸天：敦煌本作「文始」。
　　#49 敦煌本「中」字下有「十」字。
　　#50 尾題據敦煌本改。