九天應元雷聲普化天尊玉樞寶經
　　經名：九天應元雷聲普化天專玉樞寶經。撰者不詳。一卷。底本出處：《正統道藏》洞真部本文類。
　　九天應元雷聲普化天尊玉樞寶經
　　爾時，九天應元雷聲普化天尊在玉清天中，與十方諸天帝君，會於玉虛九光之殿鬱蕭彌羅之館紫極曲密之房，閱太幽碧瑤之笈，考洞微明晨之書，交頭接耳，細議重玄，諸多陪臣，左右踧踖。天尊宴坐朗誦洞章，諸天帝君長吟步虛，綵女仙姝散花旋繞，復相引領，遊戲翠宮。群仙導前，先節後鉞，龍旂鸞轄，飄颻太空，並集於玉梵七寶層臺。時有雷師皓翁，於仙眾中越班而出，面天尊前，頫音府。顱音信。作禮，勃變長跪，上白天尊言：天尊大慈，天尊大聖，為羣生父，為萬靈師。今者諸天咸此良覿，音敵。適見天尊閱寶笈，考瓊書於中祕賾，不可縷計。唯有玉霄一府所統三十六天內院中司、東西華臺、玄館妙閣、四府六院及諸有司，各分曹局，所以總司五雷天臨三界者也。天尊至皇，心親庶政，此等小兆，以何因緣得以趨服，願告欲聞。
　　天尊言：雷師皓翁，爾等仙卿，儲勳夙世，累行昨生，故得玉府登庸，瓊宮簡錄。今玆勳行，視夙昨多，爾其悉力，雷司委心火部。日復日，歲復歲，勳崇行著，性霽神融，克證高真，即階妙道。惟是雷部鬼神，晝勞夕役，動有捶楚，大則考戮屑雲雕雪，無有已時，檄龍命鴉，此息彼作，彼所因故爾其耳焉。雷師皓翁及諸天諸仙，聳耳而默。天尊所坐九鳳丹霞之扆，音倚。手舉金光明之如意，琅風清微，綺雲郁麗，天尊寂然良久。
　　天尊言：吾昔於千五百劫，以先心縫此道，遂位上真，意釀此功，遂權大化。嘗於大羅元始天尊前，以清淨心發廣大願，願於未來世，一切眾生，天龍鬼神，一稱吾名，悉使超涣。如所否者，吾當以身身之。爾等洗心，為爾宣說。
　　天尊言：爾諸天人，欲聞至道。至道深窈，不在其他。爾既欲聞，無聞者是無聞，有見即是真道，開見亦泯，惟爾而已。爾尚非有，何況於道，不聞而聞，何道可談？
　　天尊言：道者，以誠而入，以默而守，以柔而用。用誠似愚，用默似訥，用柔似拙。夫如是則可與忘形，可與忘我，可與忘忘。入道者知止，守道者知謹，用道者知微。能知微則慧光生，能知謹則聖智全，能知止則泰定安。泰定安則聖智全，聖智全則慧光生，慧光生則與道為一，是名真忘。惟其忘而不忘，忘無可忘，無可忘者即是至道。道在天地，天地不知，有情無情，惟一無二。
　　天尊言：吾今於世，何以利生？為諸天人演此妙寶。得悟之者，俾躋仙阼。學道之士，信有氣數。夫風土不同，則稟受自異，故謂之氣。智愚不同，則清濁自異，故謂之數。數繫乎命，氣擊乎天，氣數所囿，天命所梏，不得真道。愚可以智，濁可以清，惟命俾之。愚昏昏，濁冥冥，亦風土稟受之移之。天地神其機，使人不知，則日自然。使知其不知，則亦曰自然。自然之妙，雖妙於知，而所以妙，則自乎不知。然於道則未始，有，以愚之濁之。諸天聞已，四眾咸悅。
　　天尊言：吾今所說，即是玉樞寶經。若未來世，有諸眾生，得聞吾名，但冥心默想作是念，言九天應元雷聲普化天尊，或一聲，或五七聲，或千百聲，吾即化形十方，運心三界，使稱名者，咸得如意。十方三界，諸天諸地，日月星辰，山河草木，飛走蠢動，若有知若無知，天龍鬼神，聞諸眾生一稱吾名，如有不順者，馘首刳心，化為微塵。
　　天尊言：吾是九天貞明大聖，每月初六及旬中辛日，監觀萬天，浮遊三界。若或有人欲學道，欲希仙，欲逭九玄，欲釋三災，當命正一道士，或自同親友於樓觀、於家庭，於里社，釂水饋花，課誦此經，或一過，三五過，乃至數十百過，即得神清氣爽，心廣體胖。音盤。凡所希求，悉應其感。
　　天尊言：身中九靈，何不召之？一曰天生，二曰無英，三曰玄珠，四曰正中，五曰子丹，六曰回回，七曰丹元，八曰太淵，九曰靈童，召之則吉。身中三精，何不呼之，一曰台光，二曰爽靈，三曰幽精，呼之則慶。五心煩懣，音悶。六脈搶攘，四肢失寧，百節告急，宜誦此經。
　　天尊言：若或有人五行奇蹇，九曜嶔巇，年逢刑衝，運值尅戰，孤辰寡宿，羊刃劍鋒，劫煞亡神，鬼門䥇絞，祿遭破敗，馬落空亡，動用凶危，行藏坎䥺，即誦此經。上請天官解天戹，地官解地息，水官解水戹，五帝解五方戹，四聖解四時戹，南辰解本命戹，北斗解一切戹。
　　天尊言：沈痾伏枕，痼疾壓身，積時弗廖，求醫罔效，五神無主，四大不收。或是五帝三官之前，泰山五道之前，日月星辰之前，山林草木之前，靈壇古跡之前，城隍社廟之前，里巷井竃之前，寺觀塔樓之前，或地府三十六獄冥官七十二司有諸冤枉，致此牽纏。或盟詛呪誓之所招，或債垜負償之所致。三世結釁，累劫興仇，埒其咎尤，庫其執對，皆當首謝，即誦此經。
　　天尊言：天官符，地官符。年月日時，各有官符。方隅向背，各有官符。大則官符，小則口舌，是有赤口白舌之神以主之。凡諸動作興舉，出入起居，不知避忌。如遇官符口舌，則使人擊聒。曉夜煎煼音炒。多招唇吻。面是背非，動致口牙。盟神詛佛，始於謗，讟，音瀆終於詬詆。由是獄訟生焉，刑憲存焉。若欲脫之，即誦此經，遂得口舌港消，官符永息。298/31
　　天尊言：土皇九壘，其司千二百神，土侯土伯，土公土母，土子土孫，土家眷屬。若太歲，若將軍，若鶴神，若太白，若九良，若劍鋒，若雌雄，若金神，若火血，若身黃，若撞命，若三煞，若七煞，若黃旛豹尾，若飛廉刀碪，如是等土家神煞。若人興修卜築，一或犯之，即致病患，以迄喪亡。纔誦此經，則萬神皆起，天無忌，地無忌，陰陽無忌，百無禁忌。
　　天尊言：世人夫婦，其於婚合，或犯咸池，或犯天狗，三刑六害，隔角交加，孤陰寡陽，天羅地網，艱於嗣息，多是孤獨。若欲求男，即誦此經，當有九天監生大神，招神攝風，遂生賢子。於其生產之時，太乙在門，司命在庭。或有冤愆，或有鬼魅，或有禁忌，或有凶戹，致令難產。請誦此經，即得九天衛房，聖母默與抱送，故能臨盆有慶，坐草無虞。凡有嬰孩，在於襁褓，為栴檀神王座下一十五種鬼，加諸惱害，因多驚癎，音閑。宜誦此經。
　　天尊言：若人居止，烏鼠送妖，蛇蟲嫁孽，拋磚擲瓦，驚雞弄狗，邀求祭祀，以至影脅夢逼，及於姦盜。而敢據其所居，以為巢穴，遂使生人被惑。庭戶不清，夜嘯於梁，晝瞰其室，牛馬犬豕亦遭瘟疫。禍連骨肉，災及孳生，淫祠妖社，黨芘神姦，弔客頻仍，喪車疊出。若誦此經，即使鬼精滅爽，人物咸寧。
　　天尊言：九天雷公將軍，五方雷公將軍，八方雲雷將軍，五方蠻雷使者，雷部兵使者，莫賺判官，發號施令，疾如風火。有廟可伐，有壇可擊，有妖可除，有祟可遣。季世末法，多諸巫覡，邪法流行，陰肆魘禱。是故上清乃有天延禁鬼錄姦之庭，帝由束妖考邪之房。能誦此經，其應如響。
　　天尊言：天瘟地瘟，二十五瘟。天蠱地蠱，二十四蠱。天瘵地瘵，三十六瘵。能誦此經，即使瘟清淨，蠱毒消除，勞瘵平復。亦有其由，或者先亡復連，或者伏屍故氣，或者塚訟墓注，或者死魂染惹，或者尸氣感招。凡此鬼神，或悲思，或恚恨，牽連執證，並緣注射乘隙伺間，乃得其便。故此經者，上通三天，下徹九泉，可以追薦魂爽，超度祖玄，太上遣素車白馬大將軍以監之。
　　天尊言：若或有人治裝遠行，賊盜騁姦，五兵加害。陸行則虎狼魈蟻磨其牙，水行則蛟龍黿鼉張其頤。或灘瀨有幽枉之魂，或風濤有劫數之會。前亡後化，捉生代死，能於此經歸命投誠，故得水陸平康，行藏協吉。
　　天尊言：亢陽為虐，雨澤愆期，稽顙此經，應時甘澍。積陰為厲，雨水浸淫，稽顙此經，應時朗霽。祝融扇禍，飛火民居，赤鼠遊城，驚熱黎庶，此經可以禳之。海若失經，魚鼈妄行，洪水稽天，民生墊溺，此經可以止之。
　　天尊言：世人欲免三災九橫之戹，即於靜夜稽首北辰。北辰之上，上有三台，其星並躔，形如雙目，疊為三級，以覆斗魁，是名天階。若人見之，生前無刑囚之憂，身後不淪沒之苦。斗中復有尊帝，二星大如車輪，若人見之，留形住世，長生神仙。歸命此經，投心北極，即有冥感。斗為天樞，中有天罡，在內則為廉貞，在外則為破軍。雷城十二門，並隨天罡之所指。罡星指丑，其身在未，所指者吉，所在者凶，餘位皆然。若人見之，壽可千歲。
　　天尊言：世衰道微，人無德行。不忠君王，不孝父母，不敬師長，不友兄弟，不誠夫婦，不義朋友，不畏天地，不懼神明，不禮三光，不重五穀，身三口四，大秤小斗，殺生害命，人百己千，姦私邪淫，妖巫一叛逆。從微至著，三官鼓筆，太乙移文，即付五雷斬勘之司。先斬其神，後勘其形，斬神誅魂，使之顛倒。人所鄙殘人所嫌害，人所怨惡，以至勘形震屍，使之崩裂。驅其捲水，役其驅車，月廉音核。旬校，復有考掠。一聞此經，其罪即滅。若或有人為雷所嗔，其屍不舉，水火不受，即稱九天應元雷聲，普化天尊，作是念言，萬神稽首，咸聽吾命。 300/31
　　天尊言：此經功德，不可思議。往昔劫中神霄玉清真王長生大帝所曾宣說。至士授經，皆當剸金置幣，盟天以傳。雷師皓爺翁，長跪拜興，重白。
　　天尊言：是經在處，當令土地司命，隨所守護，雷部按臨，以時稽審。若人家有此經，至誠安奉，即得祥煙滿庭，慶雲蔭軒，禍亂不萌，吉福來萃，於其亡殁，不經地獄。所以者何？死即往生，生歸善道，承天尊力，有此靈通。出入起居，佩帶此經，眾人所欽，鬼神所畏。遇諸險難，一心稱名九天應元雷聲普化天尊，悉得解脫。於是，雷師皓翁對天尊前，而說偈曰：
　　無上玉清王，統天三十六。九天普化君，化形十方界。披髮騎麒麟，赤腳躡層冰。手把九天炁，嘯風鞭雷霆。能以智慧力，攝伏諸魔精。濟度長夜魂，利益於眾生。如彼銀河水，千眼千月輪。誓於未來世，永颺天尊教。
　　時雷師皓爺說是偈己。
　　天尊言：此經傳世，世人未知。吾今所治九天應元府，府有九天雷門使者，以紏錄典者、廉訪與者佐之。復有四司：一曰掠剩司，二日積逮司，三日幽枉司，四日報應司，各有大夫以掌其事。吾之所理，卿師使相，咸贊元化。
　　天尊說是經畢，玉梵七寶層臺天花繽紛，瓊香繚繞。十方諸天帝君，咸稱善哉。天龍鬼神，雷部官眾，三界萬靈，皆大歡喜，信受奉行。
　　唵吽吒唎□嚩囉。
　　九天應元雷聲普化天尊玉樞寶經竟