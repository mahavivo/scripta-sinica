七真年譜
　　經名：七真年譜。一卷。元李道謙撰。底本出處：《正統道藏》洞真部譜錄類。
　　七真年譜
　　門下夷山李道謙編
　　宋徽宗政和二年壬辰，重陽祖師生於是年十二月二十二日。按北平王粹所撰傳云：全真祖師王嘉字知明，號重腸子，京兆咸陽人。世以貲產著姓，後遷終南縣劉蔣村。其母感異夢而妊，及二十有四月乃生，始名中孚，字允卿。自稚不群，既長，美鬚眉，軀榦雄偉，志個儻，不拘小節。弱冠修進士業，系京兆學籍，善於屬文，才思敏捷，嘗解試一路之士。然頗喜弓馬，金天眷初乃慨然應武略，易名世雄，字德威。後入道，改稱今名字焉，仍以害風自呼之。
　　政和三年癸巳，重陽祖師二歲。
　　政和四年甲午，重陽祖師三歲。
　　政和五年乙未，重陽祖師四歲。
　　政和六年丙申，重陽祖師五歲。
　　政和七年丁酉，重陽祖師六歲。
　　重和元年戊戌，重陽祖師七歲。
　　宣和元年己亥，重陽祖師八歲。此年正月初五日，清淨孫仙姑生於寧海州。
　　宣和二年庚子，重陽祖師九歲。
　　宣和三年辛丑，重陽祖師十歲。
　　宣和四年壬寅，重陽祖師年十一。
　　宣和五年癸卯，重陽祖師年十二。是年三月初一日，長真譚真人生於寧海州，始名玉，字伯玉。五月二十日，丹陽馬真人生於寧海今之降仙坊。按傳；初名從義，字宜甫，本關中扶風人，五代兵亂，遷海上。
　　宣和六年甲辰，重陽祖師年十三。
　　宣和七年乙巳，重陽祖師年十四。
　　欽宗靖康元年丙午，重陽祖師年十五。
　　金太宗天會五年丁未，重陽祖師年十六。
　　天會六年戊申，重陽祖師年十七。其年長真真人六歲。按密國公撰真人碑云：六歲因戲墮於井，人急下救之，見公安坐水上，隨挈而出。
　　天會七年己酉，重陽祖師年十八。
　　天會八年庚戌，重陽祖師年十九。
　　天會九年辛亥，重陽祖師年二十。
　　天會十年壬子，重陽祖師年二十一。
　　天會十一年癸丑，重陽祖師年二十二。
　　天會十二年甲寅，重陽祖師年二十三。
　　天會十三年乙卯，重陽祖師年二十四。
　　天會十四年丙辰，重陽祖師年二十五。
　　天會十五年丁巳，重陽祖師年二十六。此年長真真人年十五，密國公作真人碑云：公十有五歲而志于學，其《葡萄篇》已膾炙人口。
　　天眷元年戊午，重陽祖師年二十七。按傳：天眷初應試武舉，易名世雄，字德威。
　　天眷二年已未，重陽祖師年二十八。
　　天眷三年庚申、重陽祖師年二十九。正月初三日，廣寧郝真人生於寧海州，初名昇，字財未聞也。
　　皇統元年辛酉，重陽祖師年三十。
　　皇統二年壬戌，重陽祖師年三十一。其年三月十八日，玉陽王真人生於寧海州。
　　皇統三年癸亥，重陽祖師年三十二。
　　皇統四年甲子，重陽祖師年三十三。
　　皇統五年乙丑，重陽祖師年三十四。
　　皇統六年丙寅，重陽祖師年三十五。
　　皇統七年丁卯，重陽祖師年三十六。七月十二日，長生劉真人生於東萊之武官莊。
　　皇統八年戊辰，重陽祖師年三十七。是年正月十九日，長春丘真人生於登州棲霞縣之濱都。玉陽真人年七歲，按真人《雲光集》自序云：余七歲遇束華帝君於空中，警覺不令昏昧。
　　海陵天德元年己巳，重陽祖師年三十八。
　　天德二年庚午，重陽祖師年三十九。
　　天德三年辛未，重陽祖師年四十。
　　天德四年壬申，重陽祖師年四十一。
　　貞元元年癸酉，重陽祖師年四十二。
　　貞元二年甲戌，重陽祖師年四十三。
　　貞元三年乙亥，重陽祖師年四十四。
　　正隆元年丙子，重陽祖師年四十五。
　　正隆二年丁丑，重陽祖師年四十六。
　　正隆三年戊寅，重陽祖師年四十七。
　　正隆四年己卯，重陽祖師年四十八。此年六月望日，師飲酒於終南甘河鎮，會二仙人被髮披氈，而年貌同一，其人徐曰：此子可教。因授以口訣。故師《遇真》詩云：四旬八上始遭逢，口訣傳來便有功。其所遇者，純陽呂真君也。
　　正隆五年庚辰，重陽祖師年四十九。中秋日，師於醴泉縣再遇真仙傳祕語五篇，且曰：速去束海，投譚捉馬。已而真仙忽失所在。
　　世宗大定元年辛巳，重陽祖師年五十。於終南南時村鑿壙丈餘，封高數尺，以活死人目之，坐於墓中。又於四隅各植海棠一株，人問其故，答曰：吾將來使四海教風為一家耳。
　　大定二年壬午，重陽祖師年五十一。是年坐活死人墓中。
　　大定三年癸未，重陽祖師年五十二。秋，填活死人墓，遷劉蔣村，結茅與玉蟾和公、靈陽李公三人同居，即今之祖庭重陽萬壽宮也。
　　大定四年甲申，重陽祖師年五十三。師《全真集》自序云：余嘗從甘河擁酒一葫欲歸庵，道逢一先生叫云：害風肯與我酒喫否。余與之，先生一引而盡，卻令余以葫取河水。余取得水授與先生，先生復授余，令余飲之，乃仙酣車。又曰：子識劉海蟾否。余曰：但嘗見畫像耳。先生笑之而去。
　　大定五年乙酉，重陽祖師年五十四。是年於終南上清太平宮壁上書云：害風害風舊病發，壽命不過五十八。兩箇先生庾定來，一．靈真性成搜刷。
　　大定六年丙戌，重陽祖師年五十五。是歲於長安灤村呂道人庵壁書云：地肺重陽子，呼為王害風。來時長日月，去後任西東。作伴雲和水，為鄰虛與空。一靈真性在，不與眾心同。此年長春真人年一十九，棄俗入道，居崑箭山。
　　大定七年丁亥，重陽祖師年五十六。於四月二十六日將劉蔣村茅庵自焚之，婆娑舞於火邊。人問，答：茅庵燒了事休休，次有人人卻要修。是日宿甘河鎮，辭眾日：余東海捉馬去。五月過北郁山上清宮，題其壁云：丘譚王風捉馬劉，崑崙頂上打玉毬。你還般在寰海內，贏得三千八百籌。至今石刻猶在。閏七月十八日，抵寧海州，會丹陽真人洎高巨才，邀師於范明叔怡老亭。九月，長春真人自崑箭山來謁祖師于全真庵，請為弟子，祖師訓名處機，字通密，號長春子，仍贈之以詩。祖師又於廣寧真人卦肆前背坐感發之，廣寧從至朝元觀，祖師授以口訣及以二詞付之。祖師於十月一日就丹陽宅內，鎖門居環，百日為期，約五日一食，化丹陽夫婦。是冬，長真真人就環內出家，祖師訓名處端，字通正，號長真子，時四十五歲矣。
　　大定八年戊子，重陽祖師年五十七。正月初十日出環，分梨十化畢。二月初八，丹陽真人出家，祖師訓名釭，字玄寶，號丹陽子，時年四十六。是日玉陽真人自牛仙山來，願為門弟子，祖師訓名處一，時年二十七。二月晦日，祖師挈丹陽、長真、長春、玉陽入崑箭山石門口開煙霞洞居之。三月，廣寧真人來崑箭山出家，祖師訓名璘，號恬然子，時二十九歲。八月，祖師挈五真人自煙霞洞遷居文登縣姜實庵，立七寶會。
　　大定九年己丑，重陽祖師年五十八。春，玉陽真人辭祖師，隱居查山。四月，祖師引丹陽、長真、長春、廣寧遷居寧海州金蓮堂。途中至龍泉，以所執傘柄內盛介陽子號，乘風而起，至查山玉陽公前墮地，蓋賜公之號也。重午日，孫仙姑詣金蓮堂出家，祖師訓名不二，號清今散人，時年五十一。六月，廣寧真人辭祖師，亦居查山。八月，祖師立金蓮會。九月，詣登州福山縣，立三光會，於蓬萊立玉華會。是月，祖師領丹易、長真、長春西至萊州，化長生真人出家，訓名處玄，字通妙，號長生子，時年二十三。十月，於掖縣立平等會。是月挈四子至汴梁，寓磁器王氏旅邸中。
　　大定十年庚寅，重陽祖師於正月初四日召丹陽、長真、長春立於榻下，時長生遁去，曰：丹陽已得道，長真已知道，吾無慮矣。處機所學，一聽丹陽。處玄，長真當管領之。吾今赴師真之約耳。丹陽請留頌，師曰：吾已書於長安灤村呂仙庵矣，今口授汝。言訖而逝。是年閏五月，於正月十一日始立春，是止五十八歲矣。四子盡禮，權座于孟宗獻之花圃。既而丹陽真人率三友入關，謁和、李二真人于終南太平宮。會史處厚于京兆，劉通微、嚴處常于終南。二真人乃祖師之友，三子亦祖師之弟子也。
　　大定十一年辛卯，丹陽真人年四十九。是年與三友居劉蔣祖庵，修治葬所。十月，廣寧真人入關，乞食于京兆府。
　　大定十二年壬辰，丹陽真人年五十。春，於長安化自然錢，率三友復往汴梁，遷祖師仙柩西歸，葬于劉蔣村祖庵。九月，廣寧真人西遊岐山，偶得名大通，字太古，號廣寧子。
　　大定十三年癸巳，丹陽真人年五十一。是年四師劉蔣居喪守墳。六月，廣寧真人度大慶關東歸。
　　大定十四年甲午，丹陽真人年五十二。二月，慶寧真人至真定，默坐于朝天門外。八月，丹陽、長真、長生、長春於鄂縣秦渡鎮真武廟月夜共坐，各言其志，丹陽罰貧，長真國是，長生闕志，長春國閒，翼旦乃別。丹陽劉蔣居環，長真居洛陽朝元宮，長生居洛陽市土地廟，長春西入繙溪。事見《金玉集》。
　　大定十五年乙未，丹陽真人年五十三。是年長真真人乞食於磁州二祖鎮，遇一妄人歐落二齒，市人共怒之，欲明於官，真人吐之而去。二月，廣寧真人坐沃州石橋下。夏，清摩散人入關，致祭祖庭，既而出關，居洛陽風仙姑洞。
　　大定十六年丙申，丹陽真人年五十四。長真真人此歲游歷治州，居白家灘。六月中，廣寧真人夜夢神人復授《易》之大義，既寤，明朝揮三十三圖，事見《太古集》。
　　大定十七年丁酉，丹陽真人五十五。長真真人行化於高唐縣，與荼肆昊六書龜蛇字，曰：可置之壁問，以鎮火災。是年縣城大火，唯荼肆乃免。
　　大定十八年戊戌，丹陽真人年五十六。於八月一日劉蔣出環，西游隴山華亭行化。長生真人是年遷洛城東北雲溪洞居之，門徒日集，鑿三井洞。
　　大定十九年己亥，丹陽真人年五十七。二月十五日，於華亭縣挈李大乘同居環百日，至八月遷隴州佑德觀，居環十一月，十八日出環，宿勾兜堡，化解元李子和出家。長真真人游歷衛州，獲嘉縣府君廟居之。
　　大定二十年庚子，丹陽真人年五十八。是年春，京兆章臺街趙蓬萊施宅為庵，請真人居環。八月二十四日，長安僚庶請祈雨，真人作詩，期以二十五日，雨足，至期果應。見《金玉集》。長真真人西游同州，居西里庵。長春真人自墦溪遷居隴州龍門山。
　　大定二十一年辛丑，丹陽真人年五十九。四月初，於鄂縣劉蔣村張朝散竹園庵內居環，中元日作黃錄醮罷，復歸祖庵。長真真人居華陰縣純陽洞，長生真人東歸萊州。
　　大定二十二年壬寅，丹陽真人年六十。此年四月東歸寧海，十二月行化文登，漁戶焚網者甚眾。初八日，海市見于南海之上，士人以詩慶之。長生真人居武官建庵，往《道德》、《黃庭》等經。秋，玉陽真人來寧海謁丹陽真人，同宿於金蓮堂。廣寧真人居真定府，陞堂演道，聽眾常數百人。十二月二十九日，清爭孫仙姑升仙于洛陽，年六十四矣。
　　大定二十三年癸卯，丹陽真人年六十一。四月行化芝陽，下元日文登作醮，祖師現於空際白龜之上。丹陽於十二月二十二日升仙於萊陽縣遊仙宮，長生、玉陽二真人同主葬事，守墳百日，各歸其隱所。
　　大定二十四年甲辰，長真真人年六十二。是年正月十八日，長生真人於昌陽縣姜守爭家作醮，巳，午問重陽祖師雲冠絳服，丹陽真人三髻，現於空際綵雲之上。五月早，登郡太守請長生真人祈雨，海市現於竹島。明日，丹陽真人現於應仙橋之西北，是日雨足。
　　大定二十五年乙巳，長真真人年六十三。是歲四月初一日升仙於洛陽朝元宮，其暢道接物詩詞，目曰《水雲集》，行于世。
　　大定二十六年丙午，長生真人年四十。冬，長春真人下龍門山，居終南祖庵。
　　大定二十七年丁未，長生真人年四十一。是年十一月十三日，玉陽真人奉詔至燕，帝問延生之理，師曰：惜精全神，修身之要，端拱無為，治天下之本。上待以方外之禮。
　　大定二十八年戊申，長生真人年四十二。此年二月，長春真人奉韶至闕下，十一日聖旨令主萬春節醮，蒙賜巾袍。四月，劫居宮庵。五月十八日，召見於長松島。七月，應制進詞五首，中秋得旨還終南山，是月，玉陽真人亦得旨還山。十二月，上弗豫，遣使復召玉陽真人，真人謂使者曰：恐不及再睹天顏矣。
　　大定二十九年己酉，長生真人年四十三。正月初三日，玉陽真人至都，嗣君命真人為先帝主醮而歸。
　　章宗明昌元年庚戌，長生真人年四十四。重午日，萊陽縣劉植請玉陽真人齋，且以無嗣告於師，師曰：公富而好禮，未應絕也。為寫四四應真四字，明年四月十四而生子，來乞名，師曰：吾已與名應真矣，今日純陽真君降世辰也。
　　明昌二年辛亥，長生真人年四十五。是歲十月，長春真人東歸棲霞，住太虛觀。
　　明昌三年壬子，長生真人年四十六。冬十月，長春真人芝陽洞作醮。
　　明昌四年癸丑，長生真人年四十七。
　　明昌五年甲寅，長生真人年四十八。秋九月，長春真人福山縣醮，天門開，瑞鶴現，有詩見《墦溪集》。
　　明昌六年乙卯，長生真人年四十九。
　　承安元年丙辰，長生真人年五十。
　　承安二年丁巳，長生真人年五十一。六月，玉陽真人被召，七月初三日見於便殿賜坐，帝問以養生之道，抵暮方歸。翼日，賜體玄大師號及紫衣，勸賜燕都修真、崇福二觀，俾真人任便居之，月給齋錢二百繈。冬，長生真人奉召赴闕，帝問以至道，師曰：至道之要，寡嗜慾則身安，薄賦斂則國泰。帝曰：先生廣成子之言乎。勁近侍館穀于天長觀。
　　承安三年戊午，長生真人年五十二。應對悉合上意，三月得旨還山，劫賜觀額五道，曰靈虛，曰太微，曰龍翔，曰集仙，日妙真，令立觀度人。玉陽真人猶居都下。春，終南呂庵主至都，師為請祖庵為靈虛觀，以劫牒付呂，俾知觀事，仍以詩送行。夏，師得旨東歸侍親。
　　承安四年己未，長生真人年五十三。是年長春真人芝陽作醮。
　　承安五年庚申，長生真人年五十四。
　　泰和元年辛酉，長生真人年五十五。是年遊廣陵，著《天道罪福論》。玉陽真人奉詔詣亳州太清宮作普天醮，有詩見《雲光集》。　　
　　泰和二年壬戌，長生真人年五十六。濱州作醮，有瓊葩玉樹之瑞，有詩見《盤陽集》。長春真人芝陽作醮。
　　泰和三年癸亥，長生真人年五十七。此年二月初六日升仙於武官靈虛觀。玉陽真人奉詔詣亳州太清宮作普天醮，臨壇度道士千餘人。
　　泰和四年甲子，長春真人年五十七。
　　泰和五年乙丑，長春真人年五十八。夏五月，萊州醮，有瑞鶴綵雲現，有詞見《墦溪集》。
　　泰和六年丙寅，長春真人年五十九。
　　泰和七年丁卯，長春真人年六十。元妃施道經二藏，一驛送棲霞太虛觀，一驛送聖水玉虛觀。
　　泰和八年戊辰，長春真人年六十一。
　　大安元年己巳，長春真人年六十二。是年游鼇山，有詩二十首。玉陽真人七月十四日至北京，應孛木魯參政之請也，居華陽觀。是時大旱，僚庶告真人雨期，真人曰：十七日霑足矣。至日果應。
　　大元庚午，長春真人年六十三。夏，玉陽真人薊州玉田縣醮畢，謂眾曰：北方道氣將回，空中有神明往來，刀劍擊觸之象，莫非生靈將受苦耶。
　　大元辛未，長春真人年六十四。是年東海召至燕都，及游德興琅山，俱有詩，見《嗚道集》。
　　壬申，長春真人年六十五。是年十二月三十日，廣寧真人升仙于寧海州先天觀，春秋七十三矣。
　　癸酉，長春真人年六十六。
　　甲戌，長春真人年六十七。此年游崑箭煙霞洞，有詩。
　　乙亥長春真人年六十八。
　　丙子，長春真人年六十九。時居登州，金主命東平監軍王庭玉責詔召師歸汴京，師曰：我循天理而行，天使行處無敢違也。乃不起。
　　丁丑，長春真人年七十。玉陽真人四月二十三日升仙於聖水玉虛觀，時七十六歲矣。
　　戊寅，長春真人年七十一。
　　己卯，長春真人年七十二。居萊州昊天觀。是時齊魯陷宋，八月，宋主遣使召師，不起，州牧謝曰：師居此，我輩誠有所依。師曰：吾之出處，非若輩可知也，他日恐不能留居此耳。是年五月，太祖聖武皇帝自奈蠻國遣近侍劉仲祿持韶召師，十二月仲祿至萊州。
　　庚辰，長春真人年七＋1二。正月自萊州北行，二月至燕都，四月官僚請作醮於太極宮，五月至德興府，寓龍陽觀，八月至宣德州，寓朝元觀。
　　辛巳，長春真人年七十四。是年五月朔抵陸局河，七月至阿不罕山，留宋道安等九人立棲霞觀，中秋日抵金山，遇白骨甸，十一月至邪迷思干城，俱有詩，見《嗚道集》。
　　壬午，長春真人年七十五。春三月過鐵門，達于行在，上設二帳於御喔之東以居之，時問以至道，師大略對以節欲保躬，天道好生惡殺，治尚無為清靜之理。上悅，乃命左史書諸策。其詳見《慶會錄》、《西游記》。
　　癸未，長春真人年七十六。是歲三月七日得旨東還，賜號神仙，俾掌管天下道門，大小事務一聽神仙處置，他人無得干預，宮觀差役盡行鐲兔，所在官司常切衛護。六月抵豐州，八月至宣德州。
　　甲申，長春真人年七十七。春二月居縉山秋陽觀，三月燕京官僚請住太極宮，是月仙仗入燕都。
　　乙酉，長春真人年七十八。秋九月，熒惑犯尾宿，主燕地災，宣撫王楫請師作醮禳之，醮竟熒惑乃退數舍矣。
　　丙戌，長春真人年七十九。夏五月，燕境大旱，僚庶請師作醮，雨隨時霑足，在都名儒皆有詩賀之。
　　丁亥，長春真人年八十。夏大旱，在京士庶禱師作醮，師曰：我方留意醮事，公輩來請，所謂好事不約而同也。仍云當備二醮，以五月初一日為祈雨，三日為賀雨醮。後皆如師言。是月得旨，改太極宮為長春宮。六月，太液池涸，北口山摧，人告於師，師笑曰：山摧水枯，吾將與之俱乎。七月四日，師謂門人曰：昔丹陽嘗授記於予云：吾歿之後，教門大興，四方往往化為道鄉，道院皆勸賜名額，又當住持大宮觀，仍有使者佩符乘傳幹教門事，此汝功成名遂歸休之時也。今丹陽師之言一一皆驗，吾歸無憾焉。九日登寶玄堂，留頌而逝。
　　後序
　　古人之有年譜，尚矣，所以著出處之實，使後世得以考觀者焉。我玄門之七真，身雖游乎方外，道實滿于人問。當國朝革命之際，其救世及物之功不為不腆，故封龍李翰長敬齋云：七真之救世也，真吋上帝之心也。上帝之愛民也，真藉七真之教也。不然，何為天生聖皇出，寧四海。天生長春，左右大命，相與聚精會神，同始共終哉。觀此自可見矣。僕因焚誦之暇，不揆狂斐，褊考師真文集及諸家所撰傳記，起重陽祖師降世之歲，訖長春真人升仙之秋，一百一十六年之問出處事跡，詳節編次，通為一譜。其或一二傳記所載與各師真文集不相同者，捨傳記而取文集也，蓋文集紀錄之真，傳記有所未詳也。嗚呼，七真始終之大槃具矣，若夫師真之尸居而龍見，雷聲而淵默，神動而天隨，從容無為之妙，固不得以盡筆舌形容之，今之紀者，但取其修真立教之邊，姑此啟諸童蒙，俾於向上諸師知所宗本，非敢以漬我同志者也。至元辛未歲中元日天樂道人李道謙書于終南祖庭之筠溪道院。
　　七真年譜竟