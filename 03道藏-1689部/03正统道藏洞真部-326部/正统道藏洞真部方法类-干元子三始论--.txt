乾元子三始論
　　經名：乾元子三始論。乾元子著。底本出處：《正統道藏》洞真部方法類。
　　乾元子三始論
　　太易
　　天地者，起於太易；太易者，不可見也。從地而生，故日陽在下也。質形未辨，玄黃雜居，故曰龍德而隱者也。謂氣從下而生，故動於地之下，則應天之上，乃從無而生其有。且天地之精，受乎天者，發作動用而歸於乾，天氣上騰，為雲為氣；受乎地者，發作動用而歸於坤，地氣下降，為霧為露。守之者則大業盛矣，昌矣。
　　太初
　　太初者，氣之始也，從坎而生，故易變而為一。一者，陽之始也，天地之元氣也。歷九州而終於乾。乾者，健也。始於坎，而成一徵，故曰初九爻生。潤物濟眾，氣用無窮，終而復始，故謂之長生也哉。
　　太始
　　太始者，形之始也，名之日器。一變而為七。七者，南方火位也。陰陽交泰，萬物長養矣。左化為離，以象其日，右化為坎，以象其月。日為天而左旋，月為地而右轉，二氣其濟，交成太素，而成二徵，故日九二爻生。至之太極。太極至二儀，而生八卦。八卦曰法象。法象莫大乎天地，天地著明莫大乎日月，日月運行久而通變，通變之道，其可得而究哉。
　　太素
　　太素者，質之始氣也。形質具，名日大象，而未相離，故日混沌，涵不散也。萬物莫不因此三始而煦育焉。而成三徵，故日九三爻生也。乾既具質，坤之生焉。而法六五，則陰氣生。故謂之日月如合璧。存而勿忘機乎。故春秋節令有度，悔悟不生，是以外圓而青氣周乎。六律象成斗建，故《易》曰：君子居則觀其象而骯其辭，動則觀其變而骯其占。是故雲龍風雨，晝夜變在其中矣。白者取象其金，西方。黑者取象其水，北方。坎內陽珠，其象也。從子存其貞至巳也，為終而晦生。方圓也，象之守職。而上不在天，下不在田，寂默相守，神氣不散。覆壅之者，則天地閉塞；通流之者，則陰陽生成。生成之功，天下理也。乃七變而化九。九者乾也。陰陽終始究，而求其始也。從午存其晦至亥，而為終貞至是坎，君臣各得其位。終而復始，故日自強不息。謂終則更生，四象之說，則終於艮，始於震。保生存性，龜蛇龍鶴，守元而不散之所致也。
　　右授之者，戒慎非道不軌之人。
　　乾元子三始論竟