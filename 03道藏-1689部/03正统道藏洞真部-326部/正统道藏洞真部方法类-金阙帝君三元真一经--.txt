金闕帝君三元真一經
　　經名：金闕帝君三元真一經。撰人不詳，約出矜南北朝，假託仙人涓子授青童君，言存守三元真一法術。一卷。底本出處：《正統道藏》洞真部方法類。又見《雲笈七籤》卷五十。
　　金闕帝君三元真一經
　　涓子授東海青童君
　　真人所以貴一為真者，上一為一身之天帝，中一為絳宮之丹皇，下一為黃庭之元王。並監統身中二十四氣，以應太微二十四真。夫氣者，結虛煙而成神也。三元君各有千乘萬騎，雲車羽蓋，常以內入紫宮，以登上清，列錄元圖，位為真人，飛行九霄。若能守之彌固，則三一可見。三一可見，則千乘萬騎至矣。羽蓋可御，雲車可乘，白日昇天，上造太微。太微中有二十四氣，混黃雜聚，將結炁而變化，有時忽爾而分流也。氣中有二十四真人，皆三一帝皇之炁，所以致分道變化矣。既能守身中三一，則上太微中三一帝皇之君，而降見於外，與子言矣。
　　身中復有二十四真人，亦身中精光爽氣所分化而造也。若雲車來迎，以登太微，太微二十四真人，俱與身中神明合宴於混黃之中，共景分升，俱齊內外之德也。皆出入上清，寢止太微，又當兼行洞房。洞房之中，自有黃闕紫戶玄精之室，身中三一尊君，常栖息處所也。兼行之者，見一神益速也。洞房真人須守一為根本，守一真人須洞房為華蓋。故三一相須，洞房相待，雖其居不同，而致道用齊相須。若但各得一道，注心堅固者，可入太清而已，位為太清仙王耳，不得游行太微，浮登上清。上一真帝之極也，中一真皇之至也，下一真王之妙也。天皇得極，故上成皇極；地皇得至，故上成正一；人皇得妙，故上成眾妙之君。三皇體真以守一，故一無藏形，其真極也。三一俱明，得一而生，是故三皇世人學之者，皆貴守真一。守真一，心樸神凝，混專玄感，所以百念不生，精意不散。但三月內視，注心一神，神光化生身外，與之而游，是注念不散，專氣致和，由樸之至也，得之速也。自樸散以來，真離之後，華偽漸起，競心亂生，故一不卒見，神不即應。非不欲住，存之者不專，思之者不審，故起積年之功，始有髣髴也。若能心齋遠世，專心無營，亦必三月之感，與一俱面也。三元者，九天之玉真，太上之正道也。故正一大道，以出真帝，正道玄真，以生大神，三元解變，則一之所生，故衆真歸一而玄功成焉。此正道之祖，元氣之根始也。
　　夫三一之法，觀道備於三元，總括靈篇，握寶神經。第一之訣《大洞真經》，第二之訣《大有妙經》，第三之訣《太上素靈》。是故上一帝君寶《大洞真經》，中一丹皇寶《大有妙經》，下一元王寶《太上素靈》。此之三文，真道之至精，三一之極章，並上清之禁訣也。妙哉無名，其道不遠。守一所生，三一見矣，子既見一，可求此經，亦當祕授守三一法。皇天上清金闕帝君真書之首篇，衆真之妙訣。子能守一，一亦守子；子能見一，一亦見子。子身進退，千端萬事，常當念一。飲食念一，喜樂念一，哀慼念一，疾病念一，危難念一，履水火念一，乘車馬念一，有急念一。人之念一，舉止屬目，念亦多矣，思念專矣。患人有志不固，固不能久，知一名字而不能守，守不能堅志，多有誇心，不能恒守。故三一去則正氣離，夫失正氣者故氣邪，氣邪則死日近也。俗人學道，多尋浮華，不信真一為貴。初有其志，後必變敗，由用志不一，邪氣來入故也。守一之戒，戒於不專，專復不久，久不能精，則三一去矣，身為空宅無主，其禍安久哉。
　　氣結為精，精感為神，神化為嬰兒，嬰兒上為真人，真人升為赤子，此真一也。天有三玄，謂日月星也，亦有三精，是用長生。人有三寶，三丹田也，亦為三真，是用永存。《靈寶經》曰：天精地真，三寶常存，此之謂也。
　　兩眉間，上丹田也，心絳宮，中丹田也，臍下三寸，下丹田也，合三丹田也。赤子居上丹田宮，真人居中丹田宮，嬰兒居下丹田宮。兩眉間上，却入一寸為明堂，卻入二寸為洞房，却入三寸為丹田泥丸宮。却入者，却就項後之背向也。丹田泥丸宮，正四方面各一寸，紫氣衝天，外映九萬里，覆北斗七星魁為蓋，以杓柄前指外向也。變化大小，飛形恍惚，在意存之。上元赤子居中，在斗蓋之下。赤子諱玄凝天，字三元先，位為泥丸天帝君。其右有帝卿一人相對，是齒舌腦之精神，升化而生也。諱肇勒精，字仲玄生，上入為帝卿君。此二人共治泥丸中，並著赤繡衣，貌如嬰兒始生之形。天帝君執上清神虎符，帝卿執《大洞真經》，坐俱外向，或相向也。內以鎮守泥丸、面目、口舌齒、兩耳、鼻髮之境，外以威震六天萬鬼凶惡之魔也。三魂五日一來朝，而受事焉。
　　心為中丹田，號為絳宮，鎮心中中央，正四方方面各一寸，朱煙叅天，外映照三萬里，變化恍惚，在意存之。中元真人居其中，諱神運珠，字子南丹，位為絳宮丹皇君。其右有輔皇卿一人，是四藏之精神結化也。入絳宮為輔卿，諱光堅，字四靈。此二人共治絳宮中，並著朱錦衣，貌如嬰孩始生之形。丹皇君左手把熒惑星，右手執太保經，輔卿君執《大有妙經》八景，坐俱外向，或相向也。內以鎮守筋骨、五藏、血肉之境，外以震消萬邪之不祥，養光安神，長生久視，飛仙太霄。三魂七魄三日一來朝，而受事焉。
　　臍下三寸號命門丹田宮，下元嬰兒居其中，四方各一寸，白氣衝天，外映照七萬里，變化大小，飛形恍惚，在意存之。下元嬰兒諱始明精，字元陽昌，位為黃庭元王。其右有保鎮弼卿一人，是精氣津液之神，結煙昇化也。入在丹田宮弼卿，諱歸上明，字谷下玄。此二人共治丹田下元中，並著黃繡羅衣，貌如嬰孩始生之形。黃庭元王左手把太白星，右手執玉晨金真經，弼卿執《太上素靈經》，九庭生景符，坐俱外向，或相向也。內以鎮守四肢、津血、腸胃、膀胱之府，外以消灾散禍，辟却萬邪。三魂七魄一日三來朝，受事於元王矣。
　　守一之法，至立春之日，夜半之時，正坐東向，吹氣九過，嚥液三十五過，畢，乃存北斗七星，冉冉來下，在我頭上，却向天，以杓柄正向前指東也。存陰精、真人二星，親薄頭頂上，陽明、玄冥二星，卻在上也。陽明、陰精二星在星後面，玄冥、真人二星在前面，於是髣髴存念位定。又思三一之尊君，忽乃變生，共出在斗魁之中，須臾，三卿君復生如三尊，須臾，見六人俱登玄冥，剛行東去，達天關而止，俱向我口。又存見上元手扶上卿，中元手扶中卿，下元手扶下卿也。我乃咽氣一通，良久止，上元二人從氣中來入我口，上升還泥丸宮。次嚥氣一通，良久，中元二人從氣中入來我口，下徊絳宮中。次嚥氣一通，良久，下元二人從氣中來入我口，下徊入下丹田中。存天關星，令去口七尺，星令對口前，三一入我三宮中。都畢，乃精念真一各安所在，坐卧思之在心，心有所願，事事心啟之，所求者亦心啟求之。存思唯令靜寂，靜之寢室，晝日亦可存思。
　　立夏存三一，南向如初立春精思。
　　立秋存三一，西向如立夏精思。
　　立冬存三一，北向如立秋精思。
　　存思三一各安其官，畢，乃微祝曰：
　　五方命斗，神致七星，三尊凝化，上招紫庭，六神徘徊，三宮丹城，玄通大帝，下洞黃寧，天真保衛，召引六丁，神仙同浮，乘煙三清，四體堅鍊，五臟自生。
　　右守三元真一經訣。
　　金闕帝君三元真一經竟