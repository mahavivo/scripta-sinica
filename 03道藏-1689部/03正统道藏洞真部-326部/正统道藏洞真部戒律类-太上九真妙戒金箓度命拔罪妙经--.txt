太上九真妙戒金籙度命拔罪妙經
　　經名：太上九真妙戒金籙度命技罪妙經。撰人不詳，約出於南北朝或隋唐之際。假託元始天尊為酆都北帝及諸仙真說九真妙戒金籙寶符，拔度眾生罪魂出離地獄。一卷。底本出處：《正統道藏》洞真部戒律類。參校本：敦煌S.957號寫本。
　　太上九真妙戒金籙度命拔罪妙經#1
　　爾時，元始天尊在九清妙境三元宮中，御三炁之華寶雲玉座，騫林之下，與諸大聖、太上道君、太上老君、九皇上真，飛天大聖，妙行真人、四司五帝、天龍神鬼#2，無鞅數眾，一時同會劫仞寶臺。十方來眾皆駕五色瓊輪，八景琅輿，玄靈翠節，飛雲#3素蓋，麟駕羽軒#4，龍旂鳳葆，獅子白鶴，嘯歌邕邕，燒香散花，遊空飛步，誦詠洞章，朝讚天尊，總校圖籙，拔度諸苦。時三元上宮光明照耀，洞朗太空，靈都紫微，輝映十方，下及無極境界，長夜九幽地獄之中，善惡命根，光中煥然，一切玄司，無不照耀，一一天宮皆見。元始天尊與諸大眾敷弘至妙，開化人天，標記善功，注名黃籙，金格玉簡，陳列三清，一一地獄之中皆見。十方救苦天尊入於九幽，拔度諸苦，敕命北帝三官九府，百二十曹、五帝考官‘、察命童子、司命司録、司功司殺#5、土皇九壘，及四明公賓友僚屬、五嶽掾吏、執罰神兵、巨天力士、天騶甲卒，牛頭獄吏，威劍神王、三界大魔，九億鬼王，皆集九幽地獄之中，同稟教戒。
　　爾時，酆都北帝及諸鬼官，咸皆震悚，各作是念：我等積罪，身為鬼官，統御冥司，常居黑暗，動經億劫，不見光明，今日何緣，忽感上聖威光朗耀，普照重昏，欲有啟問，懷疑未敢。 爾時，普掠獄中，有諸罪人，名入黑簿，牛頭獄卒驅上刀山，皆悉身首#6爛壞，五體零落，其中獨有一人，循山上下，逐樹高低，履鋒踐刃，無一傷損，所有刃戟，變成蓮花。 爾時，北帝心大驚怖，稽首禮謝，上白天尊：弟子先緣不幸，身任冥司，自處酆都，已經億載，屢見罪人受諸苦惱，亦見東方風雷之獄，常有黑風，震雷霹靂，飛戈飄戟，衝突罪人，分散肢體，穿穴五臟，萬劫受苦，不捨晝夜。又見南方火翳之獄，有諸罪人，吞火食炭，為火所燒，頭面焦燎，頭戴火山，皮膚骨肉，節節生火，萬劫受苦，不捨晝夜。又見西方金剛之獄，有諸罪人，金鎚鐵杖，亂拷無數，肢體爛壞，筋骨零落，鐵叉#7穿腹，金鎚塞心，萬劫受苦，不捨晝夜。又見北方冥泠#8之獄，有諸罪人，沈沒丘寒之池，冰戟霜刃，衝斷筋骨，百毒之汁，以灌其上，五體零落，心腹破壞，萬劫受苦，不捨晝夜。又見中央普掠之獄，有諸罪人，身被拷掠，痛毒難忍，斷筋流血，悶絕擲地，於是獄卒方以鐵叉叉刺，令諸罪人各各巡上刀山劍樹，八達交風，吹樹低昂，足履刀山，掛身劍鍔，萬劫受苦，不捨晝夜。又見東南方銅柱之獄，有諸罪人，身上銅柱，大火猛焰，令諸罪人手抱足登，表裏焦爛，腹背膿潰，萬劫受苦，不捨晝夜。又見西南方屠割之獄，有諸罪人，身被倒懸，刀劍割體，四肢筋脉，皮膚五臟，皆有刀刃割切其中，罪人血流滿地，非可堪忍，萬劫受苦，不捨晝夜。又見西北方火車之獄，有諸罪人，五車裂體，四肢分散，或身處火車，東西南北#9一一車輪，皆有刀刃隨輪運轉，割切罪人，加諸猛火，燒炙焦爛，萬劫受苦，不捨晝夜。又見東北方鑊湯之獄，有諸罪人，身被鐵叉，叉入鑊湯，五體煮潰，四肢潰爛，膿血臭穢，不可堪忍，萬劫受苦，不捨晝夜。未審今此罪人，以何因緣，循上刀山劍樹，了無傷損，刀戟鋒刃，變成蓮花，相好端嚴，獨步無畏，眾苦所加，莫能害者？忽感上聖迴駕，天真降集，一切震懼，莫能所知#10。惟願天尊大慈大悲，普濟普度，令諸九幽受苦眾生，拔除眾罪，自識宿命，捨惡從善，得出九幽，身處光明，輪轉福報#12，長得解脫，永離三塗。
　　爾時，九幽地獄眾生，聞是北帝廣為啟請，心生悔過，願求拔罪，舉聲悲叫，響振梵天。於是#13十方救苦天尊大悲觀心，普及一切，度身威光，假六通慧，令諸罪人閉目靜思。俄頃之間，自識宿命，各各明了生存之日造諸惡業。或手弒君父，不孝二親，或誹謗大道，背真就偽，或殘傷兄弟，謀反師尊，或六親通同，淫犯骨肉，或為劫賊，殺害人命，或屠割眾生，自饒一身，或以彊淩弱，以貴虐賤，或浮好三寶，執心不專，或輕慢法師，穢賤靈文，或心懷陰賊，安忍嫉姤，或惡口兩舌，鬥亂善人，或殺生淫四祀，躶露三光，或心生，或口語，或自作，或教他，積劫以來，所有諸罪，一時頓憶，各各明了，倍增悲惱，願求解脫。
　　天尊普告四眾：汝等諦聽，此諸罪人，曠劫已來，不信經教，惟罪是修，惡惡相牽，過滿罪定，遂使名書惡簿，身沒九幽，淪滯三塗，未應懈脫，賴於其中有此一人，生存之時，曾立九幽大齋，受持金籙白簡九真妙戒，標名金格，列字玉清，德重功高，感通上界，我以神力隨念救護，今當普宣禁戒，絕諸惡根，咸使汝等一時解脫。 爾時，北帝聞是說已，心大歡喜，不勝踴躍，瞻仰尊顏，而作頌曰：
　　善哉元始尊，眾生慈父母。傾光紫微宮，曲映九幽戶。峨峨丘寒庭，迴照廓冰浦。炎炎烈火燄，霈然灑法雨。圓通大哀智，常善濟眾苦。拔度長夜魂，今得稽首禮。
　　爾時，北帝說是頌已，諸天大眾同聲稱善，鈞天伎樂，萬種互作，幢蓋香花，廕覆一切。於是元始天尊復告四眾：汝等諦聽，靜念在心，吾當為汝顯說九真妙戒，金籙白簡，受持功德，拔難濟苦，神力難思，眾靈稽首，伏受教命。天尊告曰：
　　一者克勤，忠於君主；二者敬讓，孝養父母；三者不殺，慈救眾生；四者不淫，正身處物；五者不盜，推義損己；六者不嗔，兇怒凌人；七者不詐，謟賊害善；八者不憍，傲忽至真；九者不二，奉戒專一。
　　元始符命金籙白簡救苦真符。告下十方無極世界、三官九府、百二十曹、五帝考官、九幽地獄，巨天力士、執領神兵、司録司命、司功司殺、牛頭獄卒、三界大魔，拔度亡過某靈魂出離地獄，永辭長夜，睹見光明，萬罪蕩除，冤仇和釋，承此九真妙戒拔度功德，上生天堂，一如告命，風火驛傳。
　　太歲年某月某朔某日齋壇告下。
　　元始符命金籙白簡長生靈符。告下南方丹天世界、朱陵火府、南昌上宮長生大君、韓君司馬、司命司録、延壽益筭度厄尊神、迴骸起死監生大神，超度亡過某靈魂上登朱宮流火之庭，玉眸煉質，黃華蕩形，書名紫冊，受化更生，承此金籙度命功德，時刻昇遷，一如告命，風火驛傳。
　　太歲年某月某朔某日，齋壇告下。
　　汝等若能受持金籙白簡九真妙戒長生靈符，救苦真符，當消九幽大罪，標名九宮，察命童子，護戒威神，五帝直符，六宮掾吏，自當隨逐簡文，覆護受戒弟子。天尊又曰：若有國土兵灾不息，疫毒流行，是其國主后妃太子王公及以#兆庶，亦當修設九幽大齋，各各受持九真妙戒金籙寶符，兵灾靜息，妖惡自屏，天人稱悅，忻國太平。若在山林曠野，為虎狼猛獸之所奔突，便當寧心存思金簡靈符、察命童子、受戒法師、護法神王，猛獸自退，終不害己。若入大海遭遇惡風，亦當存念，風浪靜息，得達於岸。若在軍陣白刃之中，亦當存念，兵仗伏匿，不有害傷。若在牢獄枷鎖之中，亦當存念，冤枉自伸，必得解脫。若為邪精鬼賊眾苦所纏，亦當存念，鬼魅消滅，自然瘥愈。若人命過應入九幽，名書黑簿，夫妻男女門人同學，當為亡人立九幽大齋，書名白簡，為受九真妙戒，燒除黑簿，彼諸罪人，應時解脫，魂昇九天，因緣輪轉，得為九宮真人。天尊又曰：金籙妙戒長生靈符，威禁至重，若能如法修行，其福無量。若復有人起心誹謗，生輕慢想，當知此人積惡萬劫，罪障深重，名書惡簿，身沒鬼官，命過之後，必當淪陷九幽地獄，備受諸若，綿綿長夜，不可解脫。設復有人初雖信受，後起慢心，察命童子奏上三官，削除金簡，注名死録，或在見世身受惡病，蟲癩廱疽，人所棄擲，求生不得，求死不得，憂惱自煎，無由解脫，或復長被橫惡所加，或犯王法，或犯刀兵，或犯虎狼，或犯水火，或犯惡人口舌呪詛，室家不和，門族起爭，冤家牽引，一失真道，長淪惡趣。是故汝等依科遵奉，勿生異念，宣告男女，咸使聞知。是時北帝及諸四眾九幽罪人，聞是說已，心開悟解，各生善念，眾苦消釋，身心泰然，皆發道意，性不退轉。是時九幽黑簿，一時焚燼，火山息燄，冰池靜波，吞火食炭，化為甘露，金鎚鐵杖，變成蓮化。飛空步虛而作頌曰：
　　稽首無上道，歸心元始尊。至真妙應主，開化飛玄門。妙戒怡五靈，金書警萬神。察命定籙籍，靈符度苦魂。乘雲朝玉帝，齊契玄中人。
　　太上九真妙戒金籙度命技罪妙經竟
　　#1敦煌本卷首題名為『太上九真妙戒金籙度命九幽拔罪妙經』。
　　#2『天龍神鬼』，敦煌本作『天龍人鬼』。『飛雲』，敦煌本作『飛霓』。
　　#3『羽軒』，敦煌本作『羽騎』。
　　#4『司功司殺』，敦煌本作『司罰司煞』。
　　#5『身首』，敦煌本作『身手』。
　　#6『鐵叉』，敦煌本作『鐵杖』。
　　#7『俱泠』，敦煌本作『瞑靈』。
　　#8『東西南北』，敦煌本作『隨車東西』。
　　#9『莫能所知』，敦煌本作『莫知所以』。
　　#10『輪轉福報』，敦煌本作『轉輸福慶』。
　　#11『於是』，敦煌本作『命時』。
　　#12『及以』，疑當作『以及』。