無上九霄玉清大梵紫微玄都雷霆玉經
　　經名：無上九霄玉清大梵紫微玄都雷霆玉經。撰者不詳。一卷。底本出處：《正統道藏》洞真部本文類。
　　無上九霄玉清大梵紫微玄都雷霆玉經
　　爾時，元始天尊在龍漢元年，是歲攝提格。太極肇開，三才已立。天尊居皓庭霄度天中，與天主及十方諸天，說讚混沌，演颺太空，靈風流嗚，琪林翛翛，慶雲漫天，萬象靜默。時有玉宸大道君、無上老君侍，無上老君口與心言：我昔無始劫來，種何善根，修何善果而得我身超凌三界，上賓玉清，為人天師，三界所式，上以裨大羅元始之化，下以贊上清靈寶之風，億劫遭逢，千生慶幸，老君未形於言。
　　天尊曰：卿勿多慊，玉宸大道君能為開陳，卿但諦聽。玉宸大道君受天尊敕，乃於皓庭先拜天尊，次揖天主。天尊坐九瓊飛霞翠虛靈光之輿，天主侍坐，亦有八景大霞丹晨之輦。道君侍天尊右，亦坐玉雲羽霄綺霞太碧之輿。而十方諸天各有青林羽空浮蓋之輦，亦有大丹飛仙五雲散景之輩，雜以霄靈流映玉眸大仙之車，紫琅金曜陽明羽翮之車，建九節舞仙之干，胎靈玉幽八素之旛，九霞之旆，三雲之旂。八鳳吟空，九鸞歌梵。左仙賓雲，右仙賓霞。鈞天廣樂，左右羅陳。羽衣霓裳，前後迭奏。天樂禮畢，十華朗清，四氣澄霽。道君乃自昇玉華九仙素元之輿，舉圭揖仙，綿顧萬天，歷覽群真，蕭然自適，憮然自噫，徐及老君，曰：卿妙恢太清之境，尊居大有之庭，人天所瞻，龍神所畏，五帝羅拜，萬仙侍迎，不自為榮，仍乃自貶，上勤玄覽，何至朕言？朕為卿陳，卿合開悟。老君降輿，前玉宸而拜曰：朕以元始為父，而以玉宸兄之，是不言而悟，不譯而知，第自謙勤，上溷省覽。請霽天威，朕當自敷。老君復還所座，乃舉金光六素明霞之如意，面向天尊，復對道君，遂大震威。爾時，天地震動，黑雲瀰漫，神風鼓天，飛山走嶽，萬龍飛躍，電火交飛，雲師前呼，雨騎後嘯，大鼕天鼓，萬蟄震驚。時有眾中太陽九龍皇君，往昔為玄都九嶷九夷滄水使者，亦分身為南上受鍊真人，今受天尊符命，為九天採訪使者。越班秉圭，翔雲而出，飛乾旋巽，端圭再拜，拜已長跪於天尊前，乃說呪曰：
　　吾是九老仙都君，敕汝五方雷部神。五方雷神速到壇，敢有後至先滅形。急急如律令。
　　九天採訪使者，乃步九龍捲水驅雲飛飌之罡，而遂就座。爾時，於天尊之右，忽有九斗陽芒流金火鈴大將軍，與火鈴大仙、蒼牙霹靂大仙、天丁力士、六丁玉女，六甲將軍、九天嘯命風雷使者、九天蒼龍監兵飛雲吏、九天流金烈電火鈴吏、雷令使者，領諸麒麟虎豹獬豸白澤兵馬部眾，至皓庭所，倏於九天採訪使者之前，環階列序，羅拜輿下，使者告言：爾等知否？吾昔於混沌無始以前，大樸以先，亦有三才，亦分三界。吾於彼時，是為五雷君，是所部所屬，又隸於無上元君。無上元君即今老君是，其五雷君今即吾是是。諸神等咸啟是言：臣等隔陰，實昧夙因，今奉至言，罔不遵奉，得悟玄旨，用懋袛焉。臣聞雷霆者，天地之樞機。天樞地機，陽雷陰霆。樞陰機陽，雷善霆惡。夫謂萬物，厥有至符。至符陰玄，乃職生滅。東三南二，北一西四，此大數之祖，而中央五焉。雷霆得天地之中炁故曰五雷無上元君，往得九五之道。蓋東方自壬子而歸庚九數，北方自丙子而歸庚五數，其餘庚子歸庚而一，戊子歸庚而三，甲子歸庚而七，所以得九五之道者，而帝雷霆也。壬子為東方之根，丙子為北方之源。甲為雷，庚為霆，甲庚為雷霆之號令。壬為雷霆之局，丙為雷霆之會，子為雷霆之宗。甲中有巳，壬中有丁，丙中有辛，庚中有乙，是故甲庚丙壬雷主之，乙辛丁巳霆主之。惟戊癸化火，以虛其中，是為雷霆之主。若夫九五之道者，雷霆自北而東，自子而巳，皆陽也。得九五雷霆之道，所以統天威，乃可以榮枯萬物，起滅四時。今吾五雷君，乃得三一雷霆之道。三乃東之祖數，一乃北之生數，是蓋北鄉子為雷局，東鄉卯為雷門。其得三一，亦無殊於九五，皆雷霆之道也。臣等職蒞雷霆，天地杖直，幸知古始，敢不敷陳，上瀆真慈，不勝昧死。九天採訪使者於是默然。
　　老君曰：卿等沃朕，丹心可嘉可敬，審如卿語，朕有宿勳。今五雷君茂領採訪，實朕所慕，卿等當知。昔在劫初，玉清神母元君是浮黎元始天尊之后，長子為玉清元始天尊，其第九子位為高上神霄玉清真王長生大帝，專制九霄三十六天。三十六天尊為大帝統領，元象主握陰陽，以故雷霆之政咸隸焉。雷局於北，雷門於東，雷火於南，雷令於西。甲庚丙壬為陽雷，乙辛丁巳為陰霆，戊癸以為雷火之司，則是九天採訪使者總御四序，控制五行，彼使者則真王是是。諸鬼神咸作善言：臣等夙生慶幸，乃今方知。元始天尊聞是語，竟復還大羅，玉宸道君亦還真境，太上老君尋復太清。於是九天採訪使者亦返紫玄景曜之府。皓庭霄度天君尋白太皇萬福真君曰：我等十方諸天與諸龍神，各領部屬，趣駕九霄，往謁真王，當以天尊之慈言，上簡真王之夙命，以慰三界萬靈之觀聽焉。曰：然時天君及十方諸天，同詣九霄，初立九霄玉清門下，次有玉樞舍人領所官曹出立門下，九虎森立，六虯橫前，舍人出迎，久乃得入。復入九霄玉府門。門內有瑤光玉書之扁，扁曰高上神霄之天。天中有五殿，東曰青華，南曰凝神，西曰碧玉，北曰蘂珠，中曰長生。又有東西華臺，四曹四局，外有大梵紫微之閣，仙都火雷之館。復有玉樞院，五雷院，氏陽院，仙都火雷院，及雷霆都司，太乙雷霆司，北帝雷霆司，蓬萊都水司，及諸曹院子司億萬兵騎，各分將校。上有雷霆泰省、玄省、都省，三省六部，八寺四司，諸司館閣，各有官僚，東西華臺咸隸其所。時十方諸天咸謁王所，王遣侍香玉童、侍軒玉女各一員，致誠天君前，乃啟天君言：真王大帝以三界事繁，悔不早令車輪分形散影，相延別殿，當以建午之月其月五日，闢南宮火鈴玉眸飛霞之宅，咸希見集。是諸天人徘徊不返，復告玉女，使復王曰：十方諸天是承天尊言大帝，大帝真王，天有玄經，經有妙旨。昔在無始劫前，會亦演說，名為《無上九霄玉清大梵紫微玄都雷霆玉經》，我等聞斯語已，樂欲即聞，玉女還奏。奏已，大帝敕允。大帝敕北斗征伐司大帥，北斗防衛司大帥，使前語曰：十方諸天欲朕說經，朕所祕藏，天尊有敕，卿等可同太尉，黃鈇絳節雷霆大使、尚父、尚書大宰雷霆，令會判府、知府、同知領事僉書，與尚書侍郎、卿監郎中、校籍以下官，最干政務官，同侍瓊輿，上登三天。有頃，二帥還奏，百辟已集於三省，三省已辦，都省已集，大帝昇元皇洞真總虛大雲之輩，三省五府六部八寺百辟隨侍。白鶴歌，青鸞吟，麒麟舞雲，白澤嘯風。大帝輦行，百辟車隨，火輸火宮，四衛左右，玉虎前翼，金龍後禦，詣三天門下。首謁太上玉京太極左宮仙、翁於天機省，次謁九州都仙太史高明大使於天樞省，後謁三天扶教輔元大法師於泰玄都省，復謁玉清元始法師玉堂大教主於鳳凰閣。次登太上無極大道、太上丈人、太上道君、太上老君、天帝君、天帝丈人、九老仙都君、九炁丈人、百千萬重道炁千二百官君，太清玉陛下訖大帝，復以大丹玉符，下付罡風浩炁界主者黃道黑道典官，次則天地之間諸部雷霆干係，鬼神齊集大帝之後。大帝上朝三清，三清玉女，飛散玉華，徧飄罡風，神煙玉雲，灑渺紫都。大帝端圭肅服，立於陛右。大梵明晨侍郎呼云：尊太上上天至尊天帝無極無上皇帝坐殿，此即元始天尊也。天尊曰；朕弟爾來，朕有三萬六千官，宮有三萬六千主宮女，主三萬六千世界事，朕猶不屑。卿朕弟也，何庸爾勤？大帝拜興奏曰：朕言《無上九霄玉清大梵紫微玄都雷霆玉經》，萬劫一傳，混沌判久，此寶宜泄，朕不敢私取自聖訓。天尊曰：可。大帝辭，天尊敕大羅無極神公同三天大丞相於玉梵明皇之館，會昊天玉皇上帝及后土皇地祇。大帝在天帝下坐，地祇在大帝下坐，神公對大帝坐，大丞相在神公下坐。天尊敕以玉醴，用太微金液以次，用八麟為脯，九鳳為腊，三龍為炙，四虎為膾，久之飲罷，神公丞相同辭。大帝復覲玉清大帝，敕長生殿四局左右司錄事，即日謄剡，奏謝三天，天帝地皇同之。大帝還坐長生殿，天帝地皇同坐玉輿，十方諸天悉有瓊輦，諸天龍神各立陛階。大帝默坐，良久呪曰：雷大雷二雷三雷四雷五，唵吽吽三檀那嘔嘻唯咁嗶唎吒。急急召汝。名天下知，速至速至。急急如律令。
　　唵吽吽韓難延乾夷攝。
　　復謂天帝地皇曰：是此十方諸天，欲為演說真詮。天帝地皇啟大帝言：十方諸天懸徯斯久，大帝慈愍，當無所斬。大帝曰：朕適呪已，姑少俟之。少頃，五帥部眾，龍兵虎騎，呼風嘯雨，飛雷激電，散雲霹靂，喧轟震動，閃爍霹靂。大帝敕五雷使者，擊五雷號令牌一聲，天地肅然，大帝於是說經。
　　大帝曰：朕為浮黎元始天尊之子，玉清神母元君之男，玉清元始天尊之弟，太上老君之叔，兒婦日月，眷屬星辰，奴皁風霆，車馬雲霧，出無入有，隱聖顯凡，策空駕晨，乘空躡梵，三官飈舉，五帝景從。朕胡為尊，敢不自效，是故效心三界，戮力五行，凡爾天龍鬼神，孰不知焉。時有雷神火師，挺班端簡，立大帝前，稽首長跪而言曰：憫哉。棄賢世界，一切眾生，君臣父子，夫婦兄弟，主客朋友，親戚奴僕，羽毛鱗甲，飛走動植，根荄甲坼，情與無情，往昔劫中至今，有生以來億劫塵勞，今身業垢。貪嗔癡愛，萌於立身行己之間。殺盜邪淫，形於舉心動念之際。心三口四，人百己千，有漏幻軀，無邊罪障，是非海闊，人我山高，不審若為，能免雷令。
　　大帝曰：未有天地，先有吾身，未有吾身，先有根本。生根死本，乃天宮地法之門。生死輸轉，如螘旋磨。如以生死為無，則天地有晝夜焉，晝夜有日月焉。是生死不可無，而罪福、壽夭、榮枯、寵辱、是非、人我、名利、財祿、實附隸於生死之間，性命係焉。所以東北方有風雷地獄，此特雷令之怒耳。其罪之微，太乙簡閱。其罪之著，三尸上奏。其罪之尤，三官鼓筆，風刀立至。其罪尤甚，事涉雷霆。陽有鞭尸之刑，陰有裂體之憲。人間私語，天聞若雷，暗室欺心，神目如電，可不慎之。若夫士農工商，僧尼道俗，上自天子，下及庶人，命遭彗孛之臨，身為魔魅之擾，皆我雷霆之政實臨之。
　　大帝曰：雷霆者，主天之災福，持物之權衡。掌物掌人，司生司殺，檢押啟閉，管籥生成。上自天皇，下自地帝，非雷霆無以行其令。大而生死，小而榮枯，非雷霆無以主其政。雷霆政令，有所隸焉。隸雷霆之政令者，各有攸君。今皆為爾一一解說，咸用遵奉，以敬以寅。
　　大帝曰：三清上聖，所以雷霆之祖也。十極至尊，所以雷霆之本也。昊天玉皇上帝，所以號令雷霆也。后土皇地祇，所以節制雷霆也。
　　大帝曰：吾為高上神霄玉清真王長生大帝，其次則有東極青華大帝，九天應元雷聲普化天尊，九天雷祖大帝，上清紫微碧玉宮太乙大天帝，六天洞淵大帝，六波天主帝君，可韓司丈人真君，九天採訪真君，是為神霄九宸。
　　大帝曰：爾等十方諸天會亦知乎，故凡下界有禳謝水火，斬星伐廟，斷蛟卻虎，驅瘟辟邪，上解天羅，下解地戹，與夫年災月禍，星之命妖，三世冤憎，七生凶會，鬼神注射，魔魅陷殃有死有生，有已有不已，並用奏牘九宸，次申諸司。
　　大帝曰：玉府判府真君，玉府左右侍中，左右僕射，天雷上相，玉樞使相，斗樞上相，上清司命，玉府右卿，五雷院使君，雷霆都司，元命真君，此皆雷霆之樞要，故謂之九司，並用申之。別有五方雷王，五方雷霆大帝君，亦申之。大帝曰：日宮太陽帝君，雷霆賴以威。月府太陰皇君，雷霆賴以神。北斗九皇真君，雷霆賴以樞轄。在昔元始天尊敕太清無上元君，令九州都仙太史高明大使判雷霆泰省事，太上玉京太極左宮仙翁判雷霆玄省事，三天扶教輔元大法師判雷霆都省事，復以浮丘大仙會書雷霆三省事，自餘以次，官曹並領所治。或曰兼司，或曰分司，其所出治，或巡察官司，則曰行司。四官闕員，皆應選人。往昔劫中，曾已選遷，是此四官，復當降世，領戶化民，功成復還所治。
　　大帝曰：十方諸天，爾等當知此經玄妙，不宣下士。吾昔承天尊敕，使吾九霄玉清之府，出給符簡，宣傳告命，付授籙誥，開度生死，生身受度，死魂受鍊，出離地獄，登真度命。所是元始符命，並聽九霄奉行。吾此九霄玉清之天，內攝朱陵火府，南昌上宮受鍊司，南昌下宮受度司，上清黃籙之院，太清黃籙普光之綰。元始有命，佐官三員，以司符命，隸吾本天。命大羅無極神公，判上清黃籙院事，號為鬱羅翹真人一也。復命玉清元始法師，充上清黃籙院使，號為真定光真人二也。次命玉堂大教主，充上清黃籙院副使，號為光妙音真人三也。用是三佐，以領本天濟生度死之事。凡爾鍊度等事，並須奏九宸，申九司，然後啟告三佐，上關三省，徧聞日月宮曹，北斗府署。故得歷關諸天，敕制地祇，普告三界。苟或不爾，千符百簡，天地渺茫。
　　大帝曰：人世帝皇，若於保鎮國祚，撫安黎元燮調四時，節度二炁，能以錦繪織此經理，飾以金匱，裹以石函，藏諸海嶽，即得人民安堵，風雨順時，百穀以禳，萬物以康，國無兵戈，俗皆富壽。是經在處，即有飛天神王、十方丈人、天丁力士、狼吏虎賁、天縐甲卒、察姦鉤騎、都官僕射、驛亭今驛、亭丞罡風、騎置吏驛、馬上章吏、飛符破廟吏、陰神決吏、陽神決吏、飛龍騎吏，隨所護持。大帝復告十方諸天丈人曰：吾昔於浮黎碧落之天，與十方無極大聖，同侍元始於空歌寶黍之中，元始說始青大靈之章。吾於爾時，發大願言，五百劫後，數否運蹇，元元被殃，疊屍高山，流血曠野，無復如今，萬象太平，陰陽無恙矣。雷霆者，執天地之中炁，理天地之中政，綜劾禍福，佐理天樞，統御陰陽，攝循地紀。吾為雷霆之主，當以身先之，即合代彼，一切眾生受諸魔惱，然則以是功勤。未若元始，說是靈章，為是玄妙，人可開悟。今吾此經，無殊厥旨，亦從是經，啟吾玄會。是諸眾生，得聞此經，玉樓氣斷，銀海花殘，即得超度，不經地獄。爾時，十方諸天同時稽首稱善，天帝地皇亦曰善哉。天龍鬼神生大歡悅，金童舞香，玉娥散花。
　　大帝曰：世人起心動念，動行不善。唐突天地，穢褻日月，毀呵風雨，裸觸星辰，背負君師，逆辱父母，欺心朋舊，傲睨親鄰，殺害孳生，拋撒米穀，大秤小斗，欺罔聖賢，酷法殘形，傷滅禽畜，私淫暗盜，誨毒助兇，貪諸所榮，嗔諸所弱。天嗔地怒，鬼姤神憎，有能命九霄諸曹官吏上元一品仙官，或正一道士，就於樓觀靖廬，或於家庭建壇告盟，請誦玉經。或一日三日，或五日，或七日，皆當啟白上靈，首謝愆過，祈以本命魂神，乞藏玉宮仰關，天丁為行。蓋是故，三官罷對，黑簿停追，免為雷嗔，不受天譴，回心向善，即得吉祥。
　　大帝曰：若或有人為天嬌地魈、山精石怪，五行妖祟、三界魔凶，及諸社廟傷亡。冤屍執對，驚魂喪亂，五內違和，人鬼交心，無復常態。吾即遣命魔前驅大將軍，與九天捉鬼雲路無面目大神，金刀功曹，領諸天丁，區別人鬼，違者斬屍。
　　大帝曰：禳水之法，申聞水府扶桑大君、水府馮夷君、波神玄冥君，徧牒五湖大神、四海龍王、九江水帝、四瀆源公、九河主者、崑崙河源君、河魁大神，及蓬萊都水使者。可令速除水怪，障回狂瀾，馘滅妖殘，勿為民害。
　　大帝曰：謝火之法，申聞南方熒惑君，火神祝融君、雷火關伯君、火部回祿君、火鈴將軍，徧牒南方火部主火大神、五方飛火擲火流火大神、掌火書金經大仙，火部判官、丙丁童子、勝火大將、騰光大神。可令祓除火孽，清靜民區，無使赫炎流毒。萬姓禳水謝火，亦須牒太歲某甲君，水屬月府，火屬日宮。
　　大帝曰：凶星見於人國，惡曜照於人身，此元始有移星易宿之道。至於妖星逆宿，不係五皇、十一曜、二十八宿及紫微垣內星者，皆聽斬之。先次奏九宸，申九司，次乃奏北極紫微大帝，申北斗七王宮，聽其自然斬落之矣。伐廟則不然，凡有廟神不正，皆當先牒本屬城隍，次申奏。凡遇丙日，許得奏聞，當有檢校，官司無不奉行。
　　大帝曰：若復有人，病篤不救，四肢失衛，皆當奏請天醫使者、尚藥靈官、治病使者、法炙金童前來救治。奏乞，玉炁化流，神丹下甦皇民，使復神觀。如被祟害，亦復如然。
　　大帝曰：定蛟如禳水法。卻虎，即號令當路土地主者、神虎玉女、玉女攝虎者也。斷瘟之法，移牒五瘟使者、太歲尊神，皆當移文雷霆都司。
　　大帝曰：鬼神託為家先，勒求祭祀，變幻百怪，使就供承。拋甎擲瓦，搥門擊戶，撒沙放火，驚雞弄狗，懸蛇掛鼠，送影傳聲。凡日害人，悉以罪論。
　　大帝曰：九霄玉清府，有東靈上相、瑞光仙師、六華玉震使者、散花玉女、主雪將軍、回風結雲使者，所以掌雪雹事，分隸月府太陰皇君。大帝曰：國土亢旱，人民焦熬，魚鳥驚煩，草木脆萎，妖魅為殃，烈燄焚空，火傘四張，赤地千里，皆當上啟東井箕星使者、天門東壁使者、金關畢宿使者、三山太乙木郎大神、四溟四丁大神，即使驅龍捲水，興雲致雨。
　　大帝曰：久雨淋淫，宜於所在城隍、社稷、里域之司，稱是籬落崩坼，溝渠淫溢。上告太陽九龍皇君，祈遣九斗陽芒流金火鈴大將軍，封潭鎖海，止雨禁龍，捲霧收雲，開天耀日。
　　大帝曰：爾等雷神火師，知吾種種方便，垂示教科。今說是經，難可得遇。若或有人得之不祕，輕泄漏慢，當知是人，名紊三元，罪移八籍。其受持者，可以昭靈，是有五方雷霆神吏主之，今當為爾一一解說。雷神火師曰：臣知之矣，臣請宣示。雷神火師對大帝前，稽首長跪，乃自致辭：臣聞五方雷霆神吏，夙受元始天尊懸記，輔贊真王，統理雷政臣久矣。欲示世人，今非得旨，臣竟祕之，臣謂云：
　　東方雷霆風雨雲電之神，呼風亞，咄遮黎，義鳩羅。
　　南方雷霆風雨雲電之神，冰鳩鸕，煖炎寮，石阿雄。
　　西方雷霆風雨雲電之神，榮耀靈，朗重延，閃鳩陀。
　　北方雷霆風雨雲電之神，盧刑猛，橫天霸，釗振鳩。
　　中央雷霆風雨雲電之神，孫真耳，多伯言，旭執圭。
　　臣謂此諸神吏，威靈氣燄，消燦風雲，廣大神通，凌磨日月。可以動搖海嶽，而能舞簸乾坤、是為天帝之所使，雷部之最靈。凡課誦此經之時，諸多神吏領所部隸，聞呼其名，皆悉降壇。293/31
　　大帝曰：然東方青陽神，青帝青龍，聖光威靈，震動，霹靂猛烈，大將軍瞿亨。南方火車火炬，正陽雷電，噉吼霹靂，大將軍孔光。西方白電君，電光閃爍霹靂，雷公電母，八靈八猖，邵陽雷公，大將軍衛真。北方烜赫，電光霹靂，黑雲奔霧，六波捲水，震雷閃爍，大將軍尾青。中央震電，驅雷飛雲，瞰吼威猛，勇烈正直，霹靂大洞，統領八方雷車，大將軍吟靈。東方五雷神君，紫庭真人，各各部領欻火大神，雷公電母，駕車持斧，浮空而至。西方五雷神君，巨雷毒神，羅列左右，飛印天丁，五雷使者，雨部尊神，駕車持斧，浮空而至。南方五雷神君，木郎大神，各各部領流鈴將軍，風伯雨師，駕車持斧，浮空而至。北方五雷神君，都水大神，各各部領霹靂大神，五雷使者，合部威靈，駕車持斧，浮空而至。中央五雷神君，黃衣使者，蠻雷之神，羅列左右，六甲六丁，興雲致雨，江河淮濟，嶽瀆之神，駕車持斧，浮空而至。六波天主帝君，玉府上卿，五雷使，玉樞院真君，雷霆都司元命真君，蓬萊都水使者，中央黃帝，東方青帝，南方赤帝。西方白帝。北方黑帝。雷伯青帝，上清赤天大法君，上清玉府元命左文君，玉樞院副使元君，雨師元君，雨師丈人，雷令青君，火伯風霆君，風火元明君，龍雷君，電光元聖君，捲水龍君，東靈上相元君，斗中真人，天雷真宰，神雷真宰，龍雷仙宰，水雷仙真，雷令主者，天雷上相，五雷院副使，掌火書金經大仙，霹靂大仙，火鈴大仙，蒼牙大仙，主雷大神，欻火大神，負光仙吏，震威大神，典雷大神，引領大神，火目電光大將，眾目大神，執節領軍將軍，雷火關伯神，負光猛將，瑞光仙師，掌風火龍騎吏，震山沸海大神，掌霹靂火光銀牙耀目威神，上清玉府元天大法師，斗中樞相，雷令天師，玉真耀靈仙師，雷師皓翁，玉雷皓師，禁師趙侯，治病伐惡法師，上清司命，玉府右卿，四明公賓元君，侯雷公，火車元帥，洞陽幽靈君，火光流精君，金精清思仙娘，虛皇大華天雷風領君，斗中都水左使者，斗中都水右使者，斗中六通使者，五雷左大判官，五雷右大判官，五雷左判官，五雷右判官，伏雷博士，掌善簿判官，三五鐵面火車大將軍，太歲大將軍，三五邵陽主帥，流金火鈴大將軍，霹靂典籍功曹，霹靂復勘功曹，霹靂記名書過功曹，掌惡簿判官，掣雷揮斧上命使者，火鈴威天公吏，日晃陽光太極吏，掌苗稼五穀上吏，玉光金精上吏，吹海揚波馳役吏，陳雪華猛吏，斬木伐妖開山火令神，追雹擊電神吏，掌水潦分野災殃上吏，掌山林曠野溪谷主吏，雷城主吏，雷威猛吏，執節都吏，風雷神吏，掌書判官，雷車判官，五雷直符吏，黑面神荼，雷車左領將軍，雷車右領將軍，主籍吏，神決風雲上吏，飛雲走電大神吏；掌雷車黑炁神吏，吞魔啖妖天甲神吏，擒龍捉孽撼山大神，掌火轄金車上吏，丹元掌罪刑部正真吏，勘竅妖魔校正善惡主吏，察善惡孝逆忠和都吏，掌雷鼓鬼帥都部吏，掌罡風天漢起雨興雲吏，威劍震靈吏，天雷掌火令，掌四季風雨吏，掌霹靂火吏，負天擔石太微令，掌天書文籍令，掌車令，福元將吏，掌霹靂火光吏，掌鬼政龍書吏，西臺雷雨龍圈治水吏，追風布雲虎吏，掌兵騎甲卒吏，掌雷風雪雹電火猛將，龍隊監兵使者，霹靂搜龍使者，律令使者，蒼牙使者，五雷使者，南宮火鈴使者，雷陣左右車使者，散雲歷黑使者，縛魂監送使者；霹靂火車腥煙使者，霹靂禁炎迸火使者，霹靂四望使者，霹靂火猪黑犬使者，霹靂倒提摧拉使者，霹靂回車使者，掣電轟雷奔雲使者，掌兵甲橫身飛雲使者；驅風雷電雹斧斤使者，移山翻海鐵甲使者，雲中使者，洞風鼓震天威赤文使者，江河使者，三十六雷鼓力士，降雹力士，摧邪力士，左持幢真人，右持幢真人，紫光童子，玉光童子。掌籙童子，捧劍童子，雷光玉女童子，雷師童子，雹師童子，執幢童子，三五邵陽將軍，邵陽雷公，火車將軍，起罡將軍，六龍將軍，黃帝雷公將軍，青帝雷公將軍，赤帝雷公將軍，白帝雷公將軍，黑帝雷公將軍，天雷晃光將軍，水雷電光將軍，邀後撲殺擲火將軍，霹靂號黑將軍，霹靂殺伐將軍，玉樞殿下左神將，玉樞殿下右神將，蓬萊殿下左神將，蓬萊殿下右神將，北極殿下左神將，北極殿下右神將，各領部眾，浮空而至。
　　大帝曰：黑龍赤馬，炎炎昌運，當出霄吏，無隱祕要。大帝復曰：是諸神吏，能消災戹，能衛身形，解釋冤憎，翻禳盟詛，芟邪立正，滅惡揚清，伐廟誅邪，斷瘟辟蠱，療民疾病，使人吉康。昔元始天尊用此神吏，時有呪曰：
　　綠水清波湛湛清，千鈞斧刃背頭輕，傍河柳樹風吹倒，報著嫦娥也不驚。輕時輕似空中塵，重時重似千秤鐵，白時白似天上雪，紅時紅似猩猩血。織女四哥，勾婁吉利，登僧得色。急急如律令。
　　雷神火師，及諸天人，聞說呪已，天昏地黑，風動雷飛，雷雹喧轟，霧雨奔裂，山河震響，宇宙昏昏。
　　大帝曰：火師火師，如是靈，如是神，不自我，不自爾，不自神，不自鬼，一念所至，夫復自然。
　　大帝曰：北極紫微大帝，統臨三界，掌握五雷。天蓬君，天猷君，翊聖君，玄武君，分司領治。天罡神，河魁神，是為召雷檄霆之司。九天流金火鈴大將軍，天丁力士，六丁玉女，六甲將軍，是為節度雷霆之使。九天嘯命風雷使者，雷令使者，火令大仙，火伯，風令，火令，風伯，四目皓翁，蒼牙霹靂大仙，是為攝轄雷霆之神。火伯風霆君，風火元明君，電光元聖君，雨師丈人仙君，是為雷霆風雨之主。中有三五邵陽雷公，火車鐵面之神。中有負風猛吏，銀牙耀目欽火律令大神，狼牙猛吏，大判官，五雷飛捷使者，五方雷公將軍，八方雲雷大將，五方蠻雷使者，三界蠻雷使者；九社蠻雷使者，實司其令，用贊其權。
　　大帝曰：昊天玉皇上帝，統天無為，萬化所始。后土皇地祇，承天稟命，主執陰陽。夫人頂天履地，得此神書，並當知感。每於清旦，立東南向，祝曰：臣凡胎濁質，走骨行尸，，歷劫迨今，罪如山海。伏望太上無極大道，無上至真三寶，慈父聖母，十方諸天丈人，九霄雷霆帝真，金后玉妃，卿師使相，法界真靈，溥運慈悲，曲垂原赦，賜臣太上十方五雷金光火雲，正一真炁流注臣身中三焦九宮五臟六腑之內，使得名籍太霄，身騰玉府，謝世返質，遊行太空。
　　大帝說經將竟，天帝地皇先還玉闕，十方天主各舉，仙飛雷神火師趣辭而返，雷霆主宰咸侍真王。大地雲翔。虛空霧灑，雲慶五彩，露飛八甘。甘露慶雲，薰蒸宇宙，滿國和樂，萬俗太平。大帝領仙巡幸皓庭，大帝復謂雷霆執事、侍宸仙監、仙卿、仙郎、玉郎等，曰：吾有九霄玉清大梵紫微仙都九符，併用傳宣，卿等諦聽。
　　玉清大梵呼風玉符
　　玉清大梵召雷玉符
　　玉清大梵起雲玉符
　　玉清大梵致雨玉符
　　玉清大梵興電玉符
　　玉清大梵禱雪玉符
　　玉清大梵借潮玉符
　　玉清大梵摧魔玉符
　　玉清大梵請晴玉符
　　爾時，大帝真王付授九符，以與雷霆主宰盟曰：玉經皆內天隱文中皇太玉之書，固所當祕，一如寶符，猶當聽受。卿等威烈，聞此符命，火急施行。雷霆主宰，列班王前，咸拜且曰：敢不公勤，敬遵聖訓。大帝遂召北斗征伐司帥臣、北斗防禦司帥臣、北斗行臺烏衣皂旗使者，承受玉軒，復歸九霄，長揖皓庭，即昇瑤輦。五雲翼輅，九煙衛轅，前嗚八鸞，後舞萬鶴，瓊花載道，遊露霏霏，雷霆眾真，縿隨後乘。大帝復坐藥珠之殿，十方天人雷霆主宰羅拜，露章稱謝。雷神火師恭對帝所，稽首而前，即獻洞章曰：
　　大帝臨皓庭，身飛玉霞輿。天人擁五雲，聽演紫仙書。寶語騰瑤梵，金樞度玉符，復還蘂珠殿，鸞鶴飛仙都。　
　　是時，蘂珠殿頭領仙舍人，引領羣真退辭帝所，咸相謂曰：信受奉行。
　　無上九霄玉清大梵紫微玄都雷霆玉經竟