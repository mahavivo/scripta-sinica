太上護國祈雨消魔經
　　經名：太上護國祈雨消魔經。撰人不詳，約出於唐宋間。假託元始天尊為月光真人說祈雨消灾法。一卷。底本出處：《正統道藏》洞真部本文類。
　　太上護國祈雨消魔經
　　爾時，元始天尊與諸天大聖、妙行真人、及諸天龍、鬼神、天仙、飛仙、神仙、天童、玉女、太上、二師在玉京山說法，廣大濟惠。是時天雨寶花，地皆金色，天尊放大光明，徧照十方無量世界，上至三十六天帝諸宮，下至幽冥無數地獄，悉令普褊，救攝眾生，令得安穩，受諸妙樂，天香普薰，飢餐玉粒，渴飲金漿，餓鬼眾生皆得飽滿，速得離苦，面見天尊，生於清浄長樂界中，常居法會。
　　爾時，下方有一真人，名曰月光，乘白鶴，手執玉英，來至法會，整理衣冠，恭敬禮拜，長跪稽首，白天尊言：我今修行，欲得救治一切眾生，而無神通方便智慧，我見下方閻浮世內，種種諸惡，或被水漂，或遭火難，或遇飢饉，或有劫賊，或有疫疾，或遇大旱，草木焦然，五穀不熟，國界不安，人民驚懼，如何救拔？唯願天尊廣說方便，救護眾生，令免斯厄。
　　爾時，元始天尊語月光真人曰：善哉善哉！子今能為大地眾生作大利益，至誠救護，我有無量天丁力士、妙行真人、慈悲真人、玉清真人、皇洞真人，百千萬眾，玉清童子二十萬眾，天靈赤官、功曹主簿、長生司馬、韓君丈人，以百千萬眾，天仙飛仙神仙二十萬眾，威劍神王、大力神王、攝毒神王、消魔神王、食邪神王、碎魔神王、擲火神王、洒水神王、食精神王、收瘟神王、飛仙神王百千萬眾，禁戒三師、雲雷八部，常居世間，救諸厄難。若遇水火，當轉此經，若有劫賊，當轉此經，若遇時疫，亦轉此經，若遇灾旱，亦轉此經，國界不安，亦轉此經，五穀不收，亦轉此經。若能書寫，至心轉讀，獲無量福，是諸惡毒，悉皆消滅，是諸劫賊，悉令破散，是諸疫毒，自得除滅，水火灾患，自然止息，國界不安，當得安帖，四夷歸奉，異國來朝，疫病速差，口舌磨滅，官事枷鏁，速得解散，復連斷絕，魔邪不興，疫毒遠去。
　　爾時，月光真人又白天尊言：天下及諸方外國，時遭災旱，如此苦惱，作何法事，即得雨水調和，五穀令得豐熟，人民飽滿？
　　天尊語月光真人曰：子受吾教，於閻浮之內，或在聚落，或在高山，或在水岸，或在洞穴，或在清浄之處，建立壇場，安置尊像，掛諸幡蓋，燒香然燈，香湯沐浴，著新淨衣服，轉讀此經，廣為眾生設諸花果名香，隨時供養，廣設齋饌，上獻十方無量天尊、三十六天帝君、天功父母，及諸神仙、一切龍神，及諸靈聖，作大利益，天帝當遣八部大龍王、雲雷雨師，興動雲霧，旋遶世間，須臾之頃，即令江河溪澗、上下田疇，令得霶霈，草木叢林、一切花果五穀之類，悉皆生成，枝葉茂盛。
　　於是月光真人禮謝元始天尊，以偈讚曰：
　　北雲曇曇至，西雲呼嘯來。南注江流水，東方九神靈。
　　中央真龍王，救濟諸眾生。五龍一時下，飄飄太上京。
　　天降開大雨，蔭蓋崑崙山。吾以此經教，永得共興行。
　　爾時，月光真人重啟天尊曰：我從無量劫來，希見難遇，今日得聞微妙經典，及大醫王，一切聖眾，種種變化，不可思議，是經當何名之？我等如何受持？
　　天尊曰：此經名曰《天功護國祈雨消魔經》，子好宣傳，恭敬頂戴，若有愚人輕賤，當墮惡道，長夜受苦。坐中天人龍梵仙眾，皆悉信受，作禮而去，稽首奉行。
　　太上護國祈雨消魔經竟