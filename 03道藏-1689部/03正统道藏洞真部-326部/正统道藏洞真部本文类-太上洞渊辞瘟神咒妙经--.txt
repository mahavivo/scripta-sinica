太上洞淵辭瘟神咒妙經
　　經名：太上洞淵辭瘟神呪妙經。撰人不詳。四經同卷。底本出處《正統道藏》洞真部本文類。
　　太上洞淵辭瘟神咒妙經
　　爾時，元始天尊與諸大衆，在上陽宮內敷演教法。時有洞淵天尊上白元始天尊：竊見下界生民，盡染瘟疫之疾，四肢壯熱，手足酸疼，頭痛眼華，五臟盛熱，迥如鍼刺，不能喫食，如何救療？是時，元始天尊曰：皆是下界生民，處居人世。不敬三寶，呵天罵地，全無敬讓。心行諂曲為非造罪，致令此疾所傷。凡為人民，身強力健，不知回向，出入往來，並無避諱。蓋是五帝使者，奉天符文，牒行於諸般之疾。凡人之所為，係在簿書，遂行其毒。若人吸著，便成此疾。如有男子女人，家染此患，宜令闔家斷絕五辛，低聲下氣，柔軟身心，歡喜慈愍，禮謝辭遣。置立香位，請道迎真，於家建立道場。焚香轉誦妙經，依教禮謝，開於道位。次施設齋筵香燈，如法請於天符，十二年行病神王，五帝使者，七十二候聖者，二十四炁聖衆，行瘟大判官，偯藥主事，行猪羊牛馬瘟疫使者，松灾使者，癘毒使者，地分神王后土社令，各領部衆，俱降道場大道之處。解此毒癘，宜轉此經，一時禳謝。若凡人係在簿書，仍須勾銷放赦奏聞。今有弟子某，歸依投懇，拜奏誠心，莫為留難，改死重生。於是，聖者見此禮謝，收瘟攝毒，故不流行。是時，元始天尊乃為頌曰：
　　太上立科教，敬信除灾殃。瘟疫留毒害，聞善化吉祥。
　　歸依念三寶，家門漸吉昌。芳能轉此經，鬼禍悉潛藏。
　　是時，洞淵天尊並諸大衆，聞此聖言，各各歡喜。作禮而退，信受奉行。
　　太上洞淵辭瘟神呪妙經竟