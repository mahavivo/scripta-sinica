太上洞真安竈經
　　經名：太上洞真安竈經。撰人及時代不詳。一卷。底本出處：《正統道藏》 洞真部本文類。　　
　　太上洞真安竈經
　　太上元始至尊登麟駕羽軒，降崑崙之山金銀之壇，座眾寶之臺，時感十方三界神仙朝元拱御。有炊母神母，上言丹陛，稱以夙生慶幸，統御人間，受北帝下部之職，為五帝司命之官，應天曹為直符之使，變飲血茹毛之化，就鍊生還熟之餐，錄世人功過之因，上逐月晦朔之事，每被凡情俗態觸犯者，多敢以上言，伏候聖旨。
　　太上曰：夫人宅者覆也，屋者居也，室者止也，舍者吉也，世上人民，秪知峻宇雕墻，妄施綺麗，殊不知司命竈君主鎮中堂，唯好清淨，匡護黎民。凡人若能慎護廚竈，無令銅鐵刀斧之器，飛禽走獸之毛，不淨柴薪厭穢之水，若犯忌諱，能令家宅不安，人口暴病。其儀每月按祭竈，吉日良夜，可用鍋安淨水，座布香茆，列案焚香，供養酒果，召請五帝司命之主，六癸神女之靈，如對真靈，宣示呪曰：
　　北帝上靈，六癸神女。臣今祭祀，可以為主。神水洋洋，香燈齊舉。仰望靈軒，來臨醮所。
　　呪畢，用柳枝沾水，灑於醮席。又呪曰：
　　泠泠陳月食，精膳難思議，五香清浄水，芬芬柳灑之。
　　如是依經轉誦，對聖披陳，能保父慈子孝，夫唱婦隨，兄恭弟順，尊卑稟序，大小相承，人凶歡悅，家道昌隆，骨肉安棲，寢膳和泰，豈慮靈神惡鬼，興禍害人。切忌高聲大語，觸諱冒殃，厭穢腥羶，無令觸犯，即令引鬼招魔，返受殃灾。於是明宣聖旨，重宣偈曰：
　　道與生相保，生與道相保。安宅是安身，愛身是愛道。司命若歸依，千邪無路到。炊母六癸神，飲食真神奧。安靜和真和，長生老非老。
　　是時，上帝說經即畢，三界群仙，炊母神母，願承聖旨，永當奉行。
　　太上洞真安竈經竟