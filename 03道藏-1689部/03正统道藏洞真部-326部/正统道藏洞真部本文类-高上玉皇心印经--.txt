高上玉皇心印經
　　經名：高上玉皇心印經。撰人不詳，約出於唐宋間。歌頌內丹修煉法訣。一卷。底本出處：《正統道藏》洞真部本文類。
　　高上玉皇心印經
　　上藥三品，神與氣精。恍恍惚惚，杳杳冥冥。
　　存無守有，頃刻而成。迴風混合，百日功靈。
　　默朝上帝，一紀飛昇。知者易悟，昧者難行。
　　履踐天光，呼吸育清。出玄入牝，若亡若存。
　　綿綿不絕，固蒂深根。人各有精，精合其神。
　　神合其氣，氣合其真。不得其真，皆是強名。
　　神能入石，神能飛形。入水不溺，入火不焚。
　　神依形生，精依氣盈。不凋不殘，松柏青青。
　　三品一理，妙不可聽。其聚則有，其散則零。
　　七竅相通，竅竅光明。聖日聖月，照耀金庭。
　　一得永得，自然身輕。太和充溢，骨散寒瓊。
　　得丹則靈，不得則傾。丹在身中，非白非青。
　　誦之萬徧，妙理自明。
　　高上玉皇心印經竟