碧霞元君護國庇民普濟保生妙經
　　經名：碧霞元君護國庇民普濟保生妙經。撰人不詳，約出於明代。一卷。底本出處：《萬曆續道藏》。
　　碧霞元君護國庇民普濟保生妙經
　　開經偈
　　大慈天仙聖，劫初證上真。化身為救苦，發願度天人。
　　灾祥察善惡，休苦應元因。嶽兵悉皆統，濟顯度幽沉。
　　有念無不應，誠思即感通。志心祈福佑，皈命禮真經。
　　元始天尊說《碧霞元君護國庇民普濟保生妙經》 
　　爾時，元始天尊駕幸始青上境，碧玉瓊臺陞自然百寶法座，為諸侍真說一元妙化至玄上道。
　　是時，天尊光暎萬天，仙樂自鳴。天花徧滿，異香飛揚。諸天諸帝，三界群真，雲集臺下。作禮既畢，環拱座前，咸聽說法。時有五嶽獻花，四瀆貢寶。班集中有一真人，名曰鬱羅，出班端跪，上白天尊曰：臣昔宿何缘，得侍玉陛。幸聞至道，深荷恩慈。治化所司，愚懷未悟。切以下界生民，生生化化，各有神司，判注天人，悉由東嶽碧霞元君，亦主泰山，證位缘何，願聞道因。
　　天尊曰：善哉斯問，汝復其位，吾為宣說。天地既判，五嶽莫方，萬物生春，萬化始東，東嶽注生，燮理元工。上古生人，稟性貞良，克全忠孝，生而多壽，死而徑生，元無愆釁，無復幽冥，不失本真，往生善道。末世人民，行違古道，心生巧術。不忠君王，不孝父母，不敬師長，不友兄弟。恃強凌弱，妄行争奪。殺盜姦淫，褻瀆三光，不懼神明。及有婦女，罔知宿世因緣。今受如是身命，不自悔悟，妄起貪嗔。欲富憎貧，怨天恨地。侮慢公姑，欺辱妯娌。忍為不仁，作踐兒女。淫祀邪神，暗行咒詛。為惡種種，報對無停。是時元君已證太一青玄之位，觀見眾生受此況淪，悲慈不已。為化女流，普度群生。於四月十八日，分真化炁，現是慈顏。陟降泰山，静居上境，復鍊元真，功周億劫。慈光洞照，徧徹幽微。應九炁以生生，體一元而化化。神功莫測，浩德難量。惠溥天民，傾土皈仰受命玉帝，證位天仙，統攝嶽府神兵，照察人間善惡罪福，照報感應速彰。真人稽首問曰：奸人巧詐，口是心非，何由照察？
　　天尊告曰：人之元神，稟受於天，善惡初萌，神明耶照，雖處幽隱，心跡自露。舉一善念，昭顯若光之影。人不能見，神已鑒之。即有掌善之神，記於善籍。舉一惡念，響應如谷裏之聲。人不能聞，神已聞之，即有掌惡之神記於惡籍。善惡之作雖殊，感召之速則一。真人再拜問曰：報應驗，亦未得聞。
　　天尊告曰：神聖功用，無有聲色，但假人事，默寓神機。凡人動作之際，遭逢善事，是為善報。遭逢惡事，是為惡報。或遭車馬舟航之沉落，或遭猛火洪水之焚溺，或遭刀兵劫賊之橫誅，或遭虎狼蟲蛇之毒噉，或遭官司牢獄之刑囚，或遭鬼祟邪精之纏害，或遭瘟癆療之弗痊，或遭凶曜惡星之臨照，或遭蠱毒藥毒之傷殘，或遭非命橫亡之促暴，一切苦厄，雖係遭逢，皆由惡因，致罹斯苦。亦有為善之人，而遭不善之事，必遇善人解釋，是為神護。莫言五逆十惡之人，見履安福，各有本屬司命土地，會合社令城隍，里域神司，告聞所隸嶽主，錄奏玉帝。勑令火部雷司，勘驗真明，候時誅罰。帝嘗有命，行下斬伐判逆大神，巡行人世。如有謀弒父母尊長者，事雖未形，心已萌惡，即行顯戮。魂下酆都，加諸苦罪，不得赦原。善男信女，命終之後，不見地獄，徑生天堂。若生人間，則居中國，為男子身。聰明富貴，而獲壽年。真人問曰：善惡往因，昭報於世，何以見之？
　　天尊曰：欲知往生，當觀今生。欲知來世，當觀今世。今若生於王宮國戚，侯門臣室，及於清閒福地，身心不勞，安樂康榮，此是三世良因。今世雖或生於人中，眼目盲壞，瘡毒纏身，不得安愈，乞丐道途，不刑自痛，泣地號天，此是往生不敬天地三光，不信三寶，誹謗經文，今受斯報。或腐唇闕鼻，手攣足跛，人所憎棄，此是往生呵風罵雨，毀罵父母公姑，倚仗血氣，凌爍平人，今受斯報。或遭產難，不順分娩，或子存母喪，或母子俱亡，此是往生揉墮胎嬰，拋棄兒女，殘悮托生，今受斯報。或痴聾暗啞，難聽難言，此是往生巧運心機，哄痴愚，今受斯報。或衣不護寒，食不濟餒，死於溝壑，暴露尸骸，此是往生不惜五穀，作賤綾羅，今受斯報。或為女流，生於卑賤之中，及遭寇夷虜掠者，此是往生倚恃兇強，姦欺良善，今受斯報。種種果報，說不可盡。俱係前因，判注無錯。若不悟悔前非，斷惡修善，復生於鱗介毛羽、爪牙蹄角之類。其中多受鞭撻，屠割烹煎，復化微蟲，難復人身。真人聞是惡報，稽顙拜曰：下民無知，一如赤子。以何熏修，得免斯報，伏望天慈恩廣好生，開明善道。
　　天尊告曰：碧霞元君，雖曰罰惡，意在度人。但能自新，無不救度。所有神咒，能解宿愆。吾為宣說：
　　大道之始，無象無言。天地既闢，萬神司權。
　　泰山岱嶽，奠靖坤元。中有元君，號曰天仙。
　　始證帝真，位居碧天。為化眾生，示現慈顏。
　　大顯神通，威德孔宣。安民護國，警世敦元。
　　輔忠助孝，翼正扶賢。保生益算，延嗣綿綿。
　　消灾化難，度厄除愆。驅瘟攝毒，剪祟和冤。
　　嶽庭官將，號令威嚴。不仁不義，忤逆兇頑。
　　不尊正道，化微塵姻。敢有咒詛，押送酆山。
　　魂擊幽司，萬劫不原。下民有禱，無願不全。
　　大慈應感，溥濟人天。
　　天尊謂鬱羅真人曰：若人一念回心，皈依正道，心神內靜，結習外消。便請清戒道士，或就觀宇，或于家庭，嚴潔齋壇。盡心建善，諷誦是經。或三五七遍，或至百遍千遍，皈命元君，焚香懺悔，注想慈容，儼然如在。五體投地，百拜祈恩，即得罪銷黑書，愆除嶽府。身家寍吉，禍患消弭。出入亨通，動居利泰。九玄七祖，咸得逍遙。真人聞是利益，踴躍懽忻。臣今得遇是經，願為流布人間，俾令兆民咸歸仁化，齊興慈讓，保國清平。真人再拜，而說讚曰：
　　皈命碧霞經，宿業解三生。轉誦碧霞經，灾難不臨身。
　　仰體碧霞經，默有鬼神欽。恪禮碧霞經，家眷保安寍。
　　存想碧霞經，精氣神光融。敬慕碧霞經，福禄壽齊增。
　　佩帶碧霞經，邪惡不敢侵。調演碧霞經，田宅益興隆。
　　供養碧霞經，火盜永不生。讚詠碧霞經，萬願悉如心。
　　天尊曰：仁哉鬱羅，能為天人遂其利樂，功德無量。宜進仙勳。
　　天尊說經法已，駕返清都。諸天仙眾，頂禮奉送，慶會難言。是時真人下傳世間，以廣宣化。
　　元始天尊說碧霞元君護國庇民普濟保生妙經竟
　　天仙碧霞寶誥
　　泰山上頂，東嶽內宮，曩時現玉女之身，根本即帝真之質。膺九炁而垂慈示相，冠百靈而智慧圓融。行滿十方，功周億劫。位證天仙之號，冊顯碧霞之封。統嶽府之神兵，掌人間之善惡。尋聲赴感，護國安民。大聖大慈，至孝至仁。天仙玉女、廣靈慈惠、恭順溥濟、保生真人、護國庇民宏德碧霞元君。