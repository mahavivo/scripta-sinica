太上元陽上帝無始天尊說火車王靈官真經
　　經名：太上元陽上帝無始天尊說火車王靈官真經。撰人不詳。一卷。底本出處：明《萬曆續道藏》。
　　太上元陽上帝無始天尊說火車王靈官真經
　　爾時，無始天尊、昔在浮黎天中，集諸天仙無鞅數眾，說無上至真妙法，廣演道德玄微敷歇妙道，展闆靈文，觀見下界眾生，俱被六天魔鬼，九醜妖精侵害，生人廣遭塗炭，死亡勝多，鬼怪侵凌，或被水火，劫賊刀兵，諸般若厄，致使種種不一。爾諸大眾，各序分班，諦聽决言。吾昔開闢天地之初，陰陽難分，乾坤來立。吾乃分判清濁，置立乾坤，始分陰陽兩儀，四像八卦，五行，山河社稷，安定星辰日月，東西南北，四維上下，周天分野方定，天下立有君臣，伏羲、神農、軒轅、黃帝，食草為藥，百穀養民，纔分男女。堯舜以來，有文武治世，以此人民淳善，化釋化儒，生人生仙，得受安樂。今時，下民不敬三光，欺負神理，十惡忤逆，不忠不仁，不慈不善，不義不孝，毀傷物命，殺害眾生，福盡壽終，當受斯苦。時天仙、地仙、神仙，出班奏曰：下界世民，受事苦楚，作諸方便，如何救度，伏望天尊大慈敷揚，金口大開，利濟度，設法要。是時咸使聞知，是時拱聽法言。汝諸眾仙聞告所說，要得下方妖魔免諸苦楚，除非豁落火車王靈官，此神赤心忠良，不順妖邪，方斷魔鬼。諸仙奏曰：未聞此神脩何德行，位居雷府，有大威力，願聞此憫。
　　天尊言：此神是南斗，禹星火之首，燮火萬里，擲千重火車，豁落飛走乾坤，功莫大焉。
　　玉帝勑召：鞭龍行雨，奉命布澤，龍抽筋，纏縛身腰，以此勇猛賜湘潭立廟，鎮方境域供祭。如在唐朝，薩公忽遊廟祠，乃以雷火焚祠。其神奏帝勅，賜金鞭，隨公察過，一十二年，真人道貫先天法顯，龍興西河，功滿位立，登天神於水中，部領副將出現河中，投禮師真，改惡從善，隨侍護教，對師盟天，發誓立願忠心，滴血分明，願隨護侍，誓當輔助帝君護國安邦，奏封為先天御前雷霆猛吏三五火車紏罰鐵面無私豁落雷公職任先天剪除兇惡，專治不忠不孝，違背君親師友諸事。掌管得此，神將下世救度，誓斷妖魔，掃邪皈正，方得清盒。眾仙告曰：如何得此神將，下世救度，免諸苦楚，人民安泰，國土清平。是時，天尊即命金童持符徑往先天所召之，將靈官聞召，同師部領三千銀牙將，百萬夜叉兵，隨即朝天尊，長跪道前，奏曰：吾為豁落位鎮先天，蒙召何緣？吾今勑汝下方，收除魔鬼，救度眾生。靈官奏於天顏，吾師薩公真人，誓重如山，亦同下界，救拔世人。
　　天尊言：汝當下界，普濟幽冥。真人、天將，再拜奉勑而宣秘咒誓章。九天猛吏神，威鎮九天庭。出入三界外，忠臣助帝君。勇身金甲現，怒容收火精。紅袍如電閃，綠靴匝地行。龍索雷火帶，風雲繞定身。統豁諸帥將，大力夜叉神。左右承天命，吾奉紫微君。玉帝賜吾旨，金鞭手內擎。火車如風轉，一轉萬里程。專尋忤逆事，金鞭立現形。遣吾上天界，朝奏玉皇尊。遣吾入水府，四海波濤番。遣吾到陽間，立便救眾生。遣吾入地府，直至陰境宮。遣吾命帥將，帥將即通靈。遣吾救病者，病者即安寍。遣吾捉鬼者，摧破諸鬼營。遣吾捉妖怪，穿山破石尋。遣吾救大旱，一時雷雨傾。遣吾祈雨者，雨霖霖。遣吾止風雨，風雨即時停。遣吾要晴者，天地即時晴。遣吾焚怪廟，怪廟化微塵。遣吾摧生者，胎孕順轉輪。遣吾煞伐者，噉怒動壇庭。遣吾要雷者，雷鼓響驚人。遣吾起風雲，風雨即便興。遣吾紏真官，金鞭立面陳。遣吾起土者，土皇心膽驚。遣吾治瘟者，瘟司即便行。遣吾奏帝者，玉帝准吾言。與吾同終始，便為玉帝臣。共汝發誓願，誓願救眾生。汝若有犯者，金刀碎斬形。永受毒刑險，無復睹光明。汝若自負誓，萬劫失人身。我若自負誓，永世配魔群。汝若奉吾者，吾神側耳聽。懃心奉吾者，吾當速現形。不是呼吾號，决不赴壇庭。若是呼吾號，平地現真形。壬癸吾降日，受持當要勤。凈茶棗湯獻，桃木香上焚。吾在左右現，安心不得驚。共汝發誓願，誓願救眾生。與汝功滿日，同汝入先天。急急如元陽上帝律令。
　　薩公誓咒曰
　　西河薩守堅，掌握九天權。叱咤豐隆君，策役嶽瀆泉。五行任顛倒，揭開坤與乾。三華朝頂上，七炁灌靈根。呼雷吸雷霆，仰汝俯祇靈。萬物補吾身，一炁曰先天。普斷妖魔精，殺伐諸鬼營。王帥猛麒麟，返望歸玄真。吾奏金闕庭，命汝點雷霆。吾押汝姓名，到即隨召臨。命汝逞威靈，五嶽俱摧傾。命汝誅妖精，鬼魅母過形。命汝紏真官，金鞭駕火輪。命汝救眾生，民物以安寧。命汝救生產，胎孕母子分。命汝督天丁，旌旗族中軍。命汝召吏兵，分營左右屯。命汝附生童，報應直分明。命汝收威聲，拱手立壇庭。吾不負汝誓，汝當速現形。汝不負吾誓，吾當勞汝能。吾若負汝盟，永墮北羅城。長夜風力冷，萬劫失人身。汝若負吾盟，霹靂碎分形。真性配魔群，劫劫墮幽冥。汝遵吾盟誓，積功昇天庭。靈官遵師咒，直人曾有令。立法以度人，滴血以為誓。普救諸皇民，強邪并頌崇。疾速滅其形，早晚持吾號。憑誓現真形，不是呼吾號。决不赴汝名，吾不助玄教。其受天威形，急急如律令。
　　薩公又誓咒
　　西河薩守堅，本位立先天。唐朝方得道，道法闡興隆。降伏諸妖魔，鬼怪滅其形。城隍并社令，五嶽四瀆者。叩齒總伏降，若有不伏者。飛文奏上清，太極降下降。吾在先天行，王帥猛吏將。金鞭駕火輪，指天天為誓。指地地為盟，印令吾手掌。降伏諸魔精，敢有逆吾者。碎斬化為塵，若有順吾者。吾當奏帝君，急急如律令。
　　師帥奉禮咒畢，辭往下方，收攝群魔，斷除邪鬼，判分人道，冤業消散，願炁和平，天德以清，地德以寍。時逢道恭，六合同仁，九炁均平，除邪輔正，國土豐盈，兆民歌唱，普天興隆，帝基攸久，邊域不爭。收攝已盡，俱赴天闕朝睹尊顏，伏旨禮謝。
　　天尊言：汝乃師帥功大有勞，民得安主，冤魔消釋。眾仙長跪，面禮白言：既汝師帥收攝，下界群魔俱已清淨，功莫大焉，人天利益，得觀光明，伏望天慈宣說寶誥，讚詠其師，敷揚天將，已旌凡世。
　　天尊即說寶章，而作頌曰。
　　薩君寶誥
　　志心皈命，派流西地，蹟顯隆興。施財合藥濟群生，積行累功脩至道。授鐵師之教旨，掌王府之雷書。身披百衲伏魔衣，手執五明降鬼扇，代天宣化咒棗書符。連風雷於咫尺之間，剪妖魔於斗罡之下。道參太極，位刊先天。松筠野鶴，任縱橫遐邇，孤雲常自在。方方闡教為萬法之宗師，處處開壇作後人之模範。都天宗祖一元無上薩公真君。
　　王靈官寶誥
　　志心皈命先生主將，一炁神君都天紏罰大靈官，三界無私猛吏將，金睛#1朱髮，號三五火車雷公，鳳嘴銀牙，統百萬貔貅神將，飛勝雲霧，號令雷霆，降雨開晴，驅邪治病，觀錯過。於一十二年，授命玉帝，積功勳於百千萬種誓。佐祖師，至剛至勇，濟死濟生，方方闡教，處處開壇，豁落猛吏三五火車大靈官王天君。
　　啟請誓咒
　　仰啟碧雲大教主，一元無上薩仙爺。先天雷部大尚書，親授鐵師傳妙旨。
　　手執五明降鬼扇，身披百衲伏魔衣。常將鐵鑵食加持，普濟含靈皆得度。
　　咒棗書符皆有應，代天宣化總無私。雲遊天下至龍興，鐵面將軍潭底現。
　　一十二年觀過錯，百千萬種積功勳。妄把誓盟朝上帝，普令三界悉皈依。
　　治病回生如返掌，開光附體闡威靈。我今啟請望來臨，伏望師恩加擁護。
　　靈官啟請咒
　　仰啟神威豁落將，都天紏罰大靈官。火車三五大雷公，受命三天降鬼祟。
　　手執金鞭尋世界，身披金甲顯威靈。綠靴風帶護身形，雙目火睛耀天地。
　　頃刻三天朝三帝，須臾九地救生民。銀牙鳳嘴將三千，虎首貔貅兵百萬。
　　走火行風前後衛，穿山破石捉妖精。祈晴禱雨濟世間，附體圓光通事意。
　　治病驅邪如電閃，收瘟攝毒伏群魔。飛騰雲霧遍虛空，號令雷霆轟霹靂。
　　三界大魔皆拱首，十方外道悉皈依。我今啟請望來臨，大賜雷威加擁護。
　　急啟請咒
　　手執金鞭駕火輪，腰纏龍索怒雙睛。黃巾朱髮連環甲，風帶藍袍列護身。何勞妙手圖吾像，但願君心合我心。指揮五雷傳號令，妖邪鬼魅化微塵。我今啟請望來臨，大賜雷威加擁護。天尊言誓章已畢，如斯經呪。此經尊重，莫可難言。上消天災，下禳地禍，保鎮帝王，護國安民，驅瘟滅祟，殄除火精，官司消散，私事和平。此經能離惡獸，消散災迍。能滅惡人，利益眾生。所求遂意，所願者成家。有此經，宅舍光明。佩帶此經，護衛身形，消除厄難，保命延生。看誦此經，禍去福臨。日誦此經，保佑安志寍。夜誦此經，夢魅不侵。心誦此經，口舌不生。常誦此經，保命延齡。時誦此經，諸災不侵。國誦此經，邊域不爭。主誦此經，隆昌保寧。誦之千遍，身有光榮。誦之萬遍，昇騰紫雲。抄寫施人，福祿增榮。印施千本，家眷昌隆。散施十方，善福加增。廣勸世人，陰隙無窮。即得南斗，上生北斗書名註上生籍，勾落死名。祖宗生化，地獄無門。凡在頂禮，隨感通靈。一切有叩，無願不成。若遵經旨，福自來臻。此經難遇，遇者緣人。說經將畢，龍鶴來迎。是時，大眾聞說此經，皆大歡喜，信受奉行。
　　天尊還於玉京，真人帥將拜謝而退，稽首皈依無極大道，志心禮謝無上至真三寶。
　　真人復讚咒曰
　　派流西蜀，哲向在合藥。救濟生靈，咒棗書符。代天宣化，雲遊天下。立法度人，救苦宗師。一元無上，西河救苦。薩公真人，孤雲野鶴。野鶴孤雲。
　　孤雲野鶴任縱橫，野鶴孤雲常自在，一心皈命持誦奉行。
　　太上元陽上帝無始天專說火車王靈官真經
　　#1『睛』原作『晴』，據上下文義改。