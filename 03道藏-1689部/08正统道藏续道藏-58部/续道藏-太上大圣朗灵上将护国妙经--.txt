太上大聖朗靈上將護國妙經
　　經名：太上大聖朗靈上將護國妙經。撰人不詳，似出於宋元以後。一卷。底本出處：《萬曆續道藏》。
　　太上大聖朗靈上將護國妙經
　　爾時興國太平天尊、義勇武安王、漢壽亭侯關大元帥勑封崇寧真君，聖父聰明正直忠翊仁聖明王，聖母助順明素元君，神子聖孫，參謀大將，麾下左右統兵分兵之神，伏兵降兵之神，藏兵收兵之神，布陣擺陣之神，團陣走陣之神，水陣火陣之神，八方八煞、四方四勇天丁，掣電轟雷、騰雲致雨、鳴鑼擊皷、發號施令將軍，合司文武公卿，玉泉山得道仙真。
　　吾授玉帝勑命三界都總管、雷火瘟部、冥府酆都御史，提典三界鬼神。吾今登壇示知爾眾：日在天中，心在人中。日在天中，普照萬方。心在人中，不容一私。寧為忠臣而不用，毋邪媚以欺君。寧為孝子而不伸，毋忿戾以懟親。無論綱常倫理，無論日用細微，皆當省身寡過，不可利己損人。一念從正，景星慶雲。一念從邪，厲氣妖氛。善惡明如觀火，禍福應若持衡。凡我含生，總盟此心。吾司雷部霹靂，奏疏速上天庭。晝察陽元功過，夜判冥府鬼神。若人傳寫千本，勝看一藏真經。吾遣天丁擁護，自然百福來臻。即說呪曰：
　　大聖馘魔糾察三界鬼神刑憲都提轄使、三界採探捕鬼使者、元始一炁七階降龍伏虎大將軍、崇寧真君、雷霆行符伐惡招討大使、三十六雷總管、酆都行臺御史、提典三界鬼神刑獄公事大典者、提督刑案神霄大力天丁、三界都總兵馬招兵大使、統天禦地誅神殺鬼大元帥。
　　爾時與會文武聖眾，聞是經說，莫不踴躍讚嘆稱善。若人虔心諷誦，上至帝王，下及民庶，即得星辰順度，社稷安寧，人物康阜，灾厄蠲除。凡有請祈，悉應其感。一切人天，均霑利益。信受奉行，作禮而退。
　　太上大聖朗靈上將護國妙經
　　大明萬歷三十五年歲次丁未上元吉旦
　　正一嗣教凝誠志道闡玄弘教大真人
　　掌天下道教事張國祥   奉
　　旨校梓