水鏡錄
　　經名：水鏡錄。一卷。底本出處：《萬曆續這藏》。
　　水鏡錄
　　太上感應篇
　　太上曰：禍福無門，惟人自召，善惡之報，如影隨形，是以天地有司過之神，依人所犯輕重以奪人算。算减則貧耗，多逢憂患，人皆惡之，刑禍隨之，吉慶避之，惡星災之。筭盡則死。又有三台、北斗星君等，常在人頭上，錄人罪惡，奪其紀筭。又有三尸神在人身中，每到庚申日，輒上詣天曹，言人罪過。月晦之日，竃神亦然。凡人有過．大則奪紀，小則奪筭，其過大小，有數百事。欲求長生者，先須避之，是道則進，非道則退，不履邪徑，不欺暗室，積德累功。慈心於物，忠孝友悌，正己化人，矜孤恤寡，敬老懷幼，昆蟲草木。猶不可傷，宜憫人之凶，樂人之善，濟人之急，救人之危。見人之得。如己之得。見人之失，如己之失，不彰人短，不衒己長，遏惡揚善。推多取少，受辱不怨，受寵若驚，施恩不求報，與人不追梅，所謂善人，人皆敬之。天道佑之，福禄隨之。眾邪遠之。神靈衛之，所作必成，神仙可冀。夫欲求天仙者，當立一千三百善；欲求地仙者，當立三百善。苟或非義而動。背理而行，以惡為能。忍作殘害，陰賊良善，暗海君親，慢其先生。叛其所事，誑諸無識，謗諸同學．虛誣詐偽，攻訐宗親，剛強不仁，狠戾自用，是非不當，向背乖宜，虐下取功，謟上希旨，受恩不感．念怨不休，輕蔑天民，擾亂國政，賞及非義，刑及無辜，殺人取財，傾人取位，誅降戮服，貶正排賢，凌孤逼寡，棄法受賂，以直為曲，以曲為直，入輕為重，見殺加怒，如過不改，知善不為，自罪引他，壅塞方術，訕謗聖賢，侵凌道德，射飛逐走，發蟄驚棲，填穴覆巢，復胎破卵，願人有失．毀人成功，危人自安，减人自益，以惡易好，以私廢公，竊人之能，蔽人之善，形人之醜，訐人之私，耗人貨財，離人骨肉，侵人所愛，助人為非，逞志作威，辱人求勝，敗人苗稼，破人婚姻，苟富而驕，苟兔無耻，認恩推過，嫁禍賣惡，沽買虛譽，包貯險心，挫人所長，護己所短，乘威逼脇，縱暴殺傷，無故剪裁，非理烹宰，散棄五穀，勞擾眾生，破人之家，取其財寶，决水放火，以害民居，素亂規模，以敗人功，損人器物，以窮人用，見他榮貴，願他流貶，見他富有，願他破散，見他色美，起心私之，負他貨財，願他身死，干求不遂，便生咒恨，見他失便，便說他過，見他體色不具而咲之，見他才能可稱而抑之，理蠱厭人，用藥殺樹，恚怒師傅，抵觸父兄，強取強求，好侵好奪，虜掠至富，巧詐求遷，賞罰不平，逸樂過節，可虐其下，恐嚇於他，怨天尤人，呵風罵雨，鬪合爭訟，妄逐朋黨，用妻妾語，違父母訓，得新忘故，口是心非，貪冒於財，欺罔其上，造作惡語，讒毀平人，毀人稱直，罵神稱正，棄順效逆，背親向疏，指天地以證鄙懷，引神明而鑑猥事，施與後悔，假借不還，分外營求，力上施設，淫慾過度，心毒貌慈，穢食矮人，左道惑眾，短尺狹度，輕秤小升，以偽雜真，採取姦利，壓良為賤，謾驀愚人，貪婪無厭，咒咀求直，嗜酒悖亂，骨肉忿爭，男不忠良，女不柔順，不和其室，不敬其夫，每好矜誇，常行妬忌，無行於妻子，失禮於舅姑，輕慢先靈，違逆上命，作為無益，懷挾外心，自咒咒他，偏憎偏愛，越井越竈，跳食跳人，損子墜胎，行多隱僻，晦臘歌舞，朔旦號怒，對比涕唾及溺，對窯吟詠及哭，竈火燒香，穢柴作食，夜起躶露，八節行刑，唾流星，指虹霓，輒指三光，久視日月，春月燎獵，對北惡罵，無故殺龜打蛇。如是等罪，司命隨其輕重，奪其紀筭，算盡則死，死有餘責，乃殃及子孫。又諸橫取人財者，乃計其妻子家口以當之，漸至死喪。若不死喪、則有水火盜賊、遺亡器物、疾病口舌諸事，以當妄取之直。又枉殺人者，是易刀兵而相殺也。取非義之財者，譬如藥者救饑，鴆酒止渴，非不暫飽，死亦及之。夫心起於善，善雖未為，而吉神已隨之；或心起於惡，惡雖未為，而凶神已隨之。其有曾行惡事，後自改悔，諸惡莫作，眾善奉行，久久必獲吉慶，所謂轉禍為福也。故吉人語善、視善、行善，一日有三善，三年天必降之福；凶人語惡、視惡、行惡，一日有三惡，三年天必降之禍。胡不勉而行之。
　　梓潼帝君戒士子文
　　梓潼帝君曰；聰明正直而依仁，寧無所擇；寬厚忠信而好義，是用相仍。故憑有感之精衷，曲示無聲之教化，咨爾有眾，聽子格言。蓋聞富貴在天，得失有命，知之者，安於自然，而罔或控告；昧之者，貪於必得，而有所祈求。或謂精神交而夢寐通，或謂祭祀豐而神祇格。宮殿樓觀，務碧瓦之舉飛；陛戟右廊，誇朱欄之雕翠。從玆末務，失其本真，不知進退，存亡係彼，三班四屬，行藏用舍。考玆五部六臺，既有司存，豈容計取，然不可一拘於前定，又不可迷昧於進脩。故脩身勵行者，天必降之百祥；而反道敗德者，神亦奪其五福。理所著者，人弗知之。是故運數冥符，而反受其殃；災星顯照，而或蒙其吉。造化以之倚伏，神明由是乘除，凡厥儒流，恭行教化。汝等勿欺天遠，毋謂神幽，毋言暗室可欺，毋道明庭不畏，毋凌孤寡，毋侮老成，毋取不義之財，毋淫非己之色，毋厚結它人而親戚岐路，毋義交異姓而兄弟鬩牆，毋恃己長，毋攻人短，毋好逸樂，毋縱遊畋，毋負才名，毋挾官貴，毋厚仙釋而薄於父母，毋敬鬼神而慢於師資。苟有負於吾言，端不逃於天。憲政生平渡彥者，累困於場屋；一旦精明者，遽登於鄉書？皆有寅緣，固非造次。世之腹誹心謗者，往往得以藉口；人之面譽背毀者，悠悠姑以欺心。彼司文衡，而豈得以私；此權祿藉，而故先有取。濟濟多士，天其或者臨之；巍巍成功，吾則是之取爾。播告中外，咸使聞知。
　　又文
　　今歲取士，不止一端，要在得人，以副眾望。一以陰功孝行為上，一以處己謙和為賢。苦學者，則酬其勞；高才者，則遂其志；傲忽者，未免黜落；輕薄者，姑示勸懲。文章假之，以定其去留；神明司之，以公其予奪。
　　人不自省，明示訓言：嘗謂唯士無能，苦學為能；居貧不富，成名即富。上無分於貴賤，人切在於勤勞。凡夫且先較德業之短長，故有司始定文章之優劣，不可謂前定而不能力學，豈可以宿緣而自怠操脩。名雖曰士，初無士行之寸長；身雖曰儒，徒為儒服之觀美。不敬天地，不信神明，狎侮老成，輕慢前輩，違逆父母而逸樂度日，怠忽師長而放蕩無時。試不遂，則罪有司之不公；榜初張，則謂庸流之濫得。責人者，不能於責己；議人者，乃所以議天。或恃己之見，而遏人之能；或衒己之長，而攻人之短；或矜所學，而忽略一世；或侍一解，而輕視眾人。立身不正，則以曖昧貪饕為能；用心不减，則以機巧變詐為勝。較短論長，而不從公道；奪彼與此，而弗恤人言；面譽背毀，而求苟合於人；口是心非，而絕不容於物。外貌雖慈祥，徒巧言而美語，中情多狠暴，好潛賊而陰謀；不擇乎友，而交不義之朋；不和其室，而淫非己之色。捨己田，耘人田，失云多矣；作無益，害有益，損孰甚焉。預鄉薦者，自為志得意滿，不復進修；入省闈者，則曰功成名遂，直可唾取。恃才傲物，挾長欺孤。常交貴結援，而每誇等流；以隻字片文，而蔑視同輩。在市道則和合貿易，以覬其所得；遇州縣則鬪合爭訟，以滿其所求。不忠不孝，甘心冒法而喜為；非禮非仁，直情徑行而弗顧。遊畋無度，博奕廢時，耽飲而自喪其神，逞威而乃敗於德，致屢困於場屋，安敢望於榮華。况三年初無伏案之功，而一旦遂萌登科之望。稍無成，直歸之命運；纔有力，專務於禱祈。不知天憲之難逃，深恐人心之愈惑。出處語嘿之際，天必察之；進退予奪之間，神所司者。豈容倖取，不可計求，苟有行業之可書，奚患飛騰之不遂。邇者營業相傳之後，屢有聲名儒冠世守之家，反被黜落，不知營業之子，安分讀書，無形顏色，每見儒冠之後，自恃名族，多有驕矜。神明公取，專激勵於輕薄之流；天道左旋，用獎予於淳樸之士。若能自悟，晦迹韜光，望欲有成，勞心苦志，曲盡陰功之事，務存忠孝之心。反乎，上古淳樸之風無流，末劫偷薄之俗自然，詩禮傳家，科名復舊，謙和處己，氣象如初，天不負人，人宜力學，凡為士者，各宜戒之。
　　陰德延壽論
　　一念所覺，固所以得三元之壽考；一德之脩，尤所以培三元之壽脉。甚矣，念之不可以不覺，而德之不可以不脩也。老子曰：我命在我不在天。紫陽真人曰：大藥脩之，有易難也，須由我也。由天，若非積行施陰德，動有羣魔作障緣，是可以自信矣。道人郭太史，精於談天者也，應天得書，後之星翁推步，必來取法，曰五行四柱，曰星辰運限，如是而富貴壽考，如是而貧賤疾苦，如是而凶惡夭折，若鏡燭影，若契合符。世之人，似不能逃其數者及其究也。合於書者固多，其不合者亦不少，是何歟？豈人生宇宙間，或囿於數，或不囿於數歟？蓋嘗玫之，其推玄究微，既條列于前，至其後則曰：陰功可延壽，吉人依舊無凶。又曰：隨緣應物行方便，縱犯凶星亦不虞，是必有見矣，不然，壽夭休論命，脩行本在人。孫思邈真人何以有此言歟？太極真人徐來勒嘗遇南斗壽星，問壽夭吉凶之事。星君曰：天道福善禍淫，神明賞善罰惡，人能刻意為善，靜與道合，動與福會，如此則我命在我，不為司煞所執，不求壽而自壽，不求生而自生。苟或隳綱紀，違天地，肆愚悖，侮神明，背仁慈，虧忠孝，明則刑網理之，幽則鬼神誅之，是不知所積、冥冥中奪其筭而夭其壽者矣。陰德如于公治獄，子為丞相，徐公積善，衮衮公侯，在所不論。昔比丘得六神通，與一沙彌同處林野，比丘知沙彌七日當死，因曰：父母思汝，可暫歸八日復來。沙爾八日果來，比丘佑之，入三昧，察其事，乃沙彌於歸路中，脫袈裟壅水，令不得入蟻穴，得延壽一紀。孫叔敖兒時，見兩頭蛇，恐他人見殺而埋之。母曰：吾聞有陰德者，天報之福，汝不死也。後為楚令尹。又寶禹鈞夜夢祖父謂曰：汝年過無子，又壽不永，當早修陰德。禹鈞自是脩陰德罔倦。後又夢其祖父語曰：天以汝陰德，故延壽三紀，賜五子，榮顯後居洞天之位。范仲淹為之記。由是觀之，三元壽考，固得於一念之覺；三元壽脉，又在於一德之脩也。或曰：陰德曷從而脩之。曰：凡可脩者，不以富貴貧賤拘，亦不在勉強其所為，但於水火、盜賊、饑寒、疾苦、刑獄、逼迫、逆旅、狠( )、險阻、囏難，至於飛潛、動植，於力到處，種種方便，則陰德無限，量而受報如之矣，善乎。西山之記曰：遇至人，得真法，雖云修養所至，亦陰功之報也。此予所以參贊書後，復作論曰《陰德延壽》。九華澄心老人李鵬飛述。
　　放生文
　　蓋聞世間至重者，生命；天下最慘者，殺傷。是故逢擒則奔，蟣虱猶知避死；將雨而徙，螻蟻尚且貪生。何乃網於山，罟於淵，多方掩取；曲而鉤，直而矢，百言扶羅。便其膽落魂飛，母離子散，或囚籠檻，則如處囹圄；或被刀砧，則同臨剛戮。憐兒之鹿，舐瘡痕而寸斷柔腸；畏死之猿，望弓影而雙垂悲淚。恃我強而凌彼弱，理恐非宜；食他肉而補己身，心將安忍。由是昊天垂憫，古聖行仁，鮮網著於成湯，畜魚興於子產。聖哉，流水潤枯稿以囊泉；悲矣，釋迦代危亡而割肉。天台智者，鑿放生之池；大樹仙人，護棲身之鳥。贖魚蝦而得度壽，禪師之遺愛猶存；救龍子而傳方孫，真人之慈風未泯。一活蟻也，沙彌易短命為長年，書生易卑名為上第；一放龜也，毛寶以臨危而脫難，孔愉以微職而封侯。屈師縱鯉於元村，壽增一紀；隋侯濟蛇於齊野，珠報千．金。拯已溺之蠅，酒匠之死刑免矣；捨將烹之鱉，廚婢之篤疾瘳焉。貿死命於屠家，張提刑魂超天界；易餘生於鉤艇，李景文毒解丹砂。孫良嗣解矰之危，卜葬而羽蟲交助；潘縣令殺江湖之禁，去任而水族悲號。信老兔愚民之牲，祥符甘雨；曹溪守獵人之綱，道播神州。雀解□環報恩，孤能臨井授術，乃至殘軀得命，垂白壁以聞經；難地求生，現黃衣而入夢。施皆有報，事匪無徵，載在簡編，昭乎耳目，願隨所見物，發慈悲心，捐不堅財，行方便事。或恩周多命，則大積陰功；若惠及一蟲，亦何非善事。苟日增而月累，自行廣而福崇，慈滿人寰，名通天府。蕩空冤障，多祉萃於今生；培積善根，餘慶及於他世。倘更，助稱佛號，加諷經文，為其回向西方，令彼永離惡道，則存心愈大，植德彌深，道業資之速成，蓮臺生其勝品矣。
　　殺生七戒
　　世人食肉，咸謂理所應然，乃恣意殺生，廣積冤業，相習成俗，不自覺知，真可為痛哭流涕，長太息也。計其迷執，略有七條，開列如左，餘可例推。
　　一曰生日不宜殺生。哀哀父母，生我劬勞。己身始誕之辰，乃父母垂亡之日。是日也，正宜戒殺扣齊，廣行善事，庶使先亡考妣，早獲超生，見在椿萱，增延福壽。何乃頓忘母難，殺害生靈，上貽累於親，下不利於己，昔唐太宗萬乘之主，生日尚不為樂。本田舍翁多收十斛粟，乃賀客盈門，歡晏累日，不知其可也。世有生日，飯僧誦羅、脩諸善事者，亦賢矣哉。
　　二曰生子不宜殺生。凡人無子則悲，有子則喜，不思一切。禽畜亦各愛其子，慶我子生，令他子死，於心安乎？夫嬰孩始生，不為積福，而反殺生造業，亦太愚矣。有一獵人，暮夜大醉，視其幼子為獐，礪刃將殺之。妻泣諫不聽，竟剖其腹，出其腸。已而安寢天明，呼其子，與入市鬻獐肉。妻哭曰：昨汝所殺者，子也。其人舉身自擲，五內崩裂。噫，人畜雖殊，愛子之心一也，安可殺歟。
　　三曰營生不宜殺生。世人為衣食故，或畋獵，或漁捕，或屠宰牛羊猜犬等，以資生計。而我觀不作此業者，亦衣亦食，未必其凍餒而死也。殺生營生，神理所極，以殺昌裕，百無一人，種地獄之深因，受來生之惡報，莫斯為甚矣，何苦而不別求生計乎？嘗觀見屠羊者，垂死而口作羊鳴；賣鱔者，將亡而頭如鱔嚙。此二事，近在鄰居，即非傳說。我勸世人，若無生計，寧丐食耳，勿得造殺而生，作此冤業也。
　　四曰宴客不宜殺生。良辰美景，賢主嘉賓，蔬食菜羹，不妨清致，何須廣殺生命，窮極肥甘，笙歌饜妖於杯盤，宰割冤號於砧几。嗟乎，有人心者，能不悲乎？若知盤中之物，從砧几冤號中來，則以彼極苦，為我極歡，雖食且不下咽矣，可不悲乎。
　　五曰祭先不宜殺生。亡者忌辰，及春秋祭掃，俱當戒殺，以資冥福，殺生以祭，徒增業耳。夫八珍羅於前，安能起九泉之遺骨，而使之食乎？無益而有害，智者不為矣。或曰：梁丑帝以麫為犧牲，世譏其使祖宗不血食。噫，血食未必珍，蔬食未必惡，為人子者，貴乎慎脩其身，而不覆先宗祀，斯善矣，奚取於祀之必用血也。禴祭勝於殺牛，易垂明訓；牲養猶為不孝，聖有嘉謨。奚取於祀之必用血也。
　　六曰祈禳不宜殺生。世人有疾，殺牲祀神，以祈福祐，不思己之祀神，欲兔死而求生也，殺他命而延我命，逆天悖理，莫甚於此矣。夫正直者為神，神其有私乎？命不可延，而殺業具在，種種淫祀，亦復類是。《藥師經》云：殺種種眾生，解奏神明，呼諸魍魎，請乞福祐，欲冀延年，終不可得，所謂命不可延，殺業俱在也。種種淫祀，如殺生求子，殺生求財，殺生求官等，及其得子、得財、得官，皆本人分定，非鬼神所為也。偶爾滿願，遽謂有靈，信之彌堅，行之愈篤，邪見熾然，莫可救療，悲夫。
　　七日婚禮不宜殺生。世間婚禮目，問名納釆，以至成婚殺生，不知其幾。夫婦者，生人之始也，生之始而行殺，理既逆矣。又婚禮，吉禮也，吉日而用凶，事不亦慘乎。凡人結因、，必祝願夫婦諧老，爾願諧老，禽獸願先亡乎？嫁女之家，三日不息燭，思相離也。爾以相離為苦，禽獸以離為樂乎？信乎，婚之不宜殺矣。
　　如上所列，甚拂常情，達人覽之，必以為确論。倘能全戒，善莫加焉。其或不然，量力除减，或去四、五，或禁二、三，除一事則消一業，减一殺則杜一冤。若未能斷絕腥羶，且先，應市買見物，不加親殺，亦免大愆，積養慈心，漸入佳境。得斯文者，更望展轉流通，相勸化，能勸一人不殺，如救百萬生靈，勸至十人、百人，以及千萬億眾，陰功浩大，善果無窮，但肯信行，决不相賺。
　　勸殺牛歌
　　我勸世人，勿食牛肉。服耕效勞，反遭殺戮。爾食何來，忍為烹鬻。吁嗟此牛，莫云是畜。六道輪迴，互相報復。焉知夙生，非爾眷屬。豈謂無知，臨死觳觫。口不能言，流淚若哭。皮解體分，猶張兩目。目匪徒張，看爾反覆。能保他年，不變為犢。念我同生，貪纔縱欲。只愛口甜，不思中毒。有飯充饑，得蔬已足。適口物多，何必牛肉。鑒戒甚明，勿食是福。
　　水鏡錄竟