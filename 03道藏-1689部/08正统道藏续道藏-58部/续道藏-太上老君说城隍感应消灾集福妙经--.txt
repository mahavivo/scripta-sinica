太上老君說城隍感應消灾集福妙經
　　經名：太上老君說城隍感應消灾集福妙經。撰人不詳，出於明初。假託太上老君說禮拜城隍消灾之法。一卷。底本出處：《萬曆績道藏》。
　　太上老君說城隍感應消灾集福妙經
　　開經偈
　　稽首皈衣城隍尊，威靈烜赫鎮乾坤。護國安邦扶社稷，降施甘澤救生民。
　　統轄大兵巡世界，賞善罰惡日同明。正直公忠判生死，禍淫福善闡威靈。
　　虔心欽奉消灾障，家道平康國土清。真經開演我今誦，願賜恩光普降臨。
　　爾時，太上老君道德天尊，昔在大羅天上七寶宮內，大集諸天諸地、日月星宿、三界官屬，弘演無上至真玄元大道。於是奇花燦爛，瓊香馥郁。時有真人，名曰廣惠，執簡長跪，上白天尊曰：臣觀見世間一切眾生，受諸苦惱，伏望天慈憐憫開宥。
　　天尊乃撫几而言：此等眾生，造諸惡業，沉輪苦海，奸貪恣縱，任意所為，不孝不忠，不仁不義，不恭三寶，不禮神明，小斗大秤，穢踐五穀，怨天怨地，恨雨恨風，毀謗正道，惡口傷人，邪淫奸盜，殺害生靈，致遭罪咎，永失人身。真人重告天尊曰：世間眾生，受此厄難，何緣得度？
　　天尊曰：善哉善哉。下方生人，皆由城隍申奏，定數不差。世間若有善信男女，轉誦此經三五十遍，以至百千萬遍，即得消除罪業，安享太平。
　　老君曰：其神天地儲精，山川鐘秀，威靈顯赫，聖道高明，無黨無偏，公忠正直，有求必應，如影隨形，代天理物，剪惡除兇，護國保邦，功施社稷，溥降甘澤，普救生民，統轄十八真司，主管百萬神將，積功累行，位正城隍，權掌天下，威鎮萬邦。真人聞說，稽首頂禮。
　　天下都城隍威靈
　　天下十三布政城隍之神
　　天下各府州縣城隍之神
　　兩廊一十八司曹案官班聖眾
　　主管天下人生死案判官
　　主管長生注命案判官
　　主管病症疾疫案判官
　　主管福禄延壽案判官
　　主管注生子孫案判官
　　主管立應見報案判官
　　主管看經修功德案判官
　　主管齋戒殺生案判官
　　主管勾押推勘案判官
　　主管磨看陳詞案判官
　　主管風雨龍王案判官
　　主管追取遣送案判官
　　主管胎卵濕化案判官
　　主管惡鬼窮魂案判官
　　主管善惡報應案判官
　　主管億劫魍魎飢鬼案判官
　　主管山林分野案判官
　　主管六房曹吏案判官
　　左右金甲侍衛大神
　　前擁後從神武將軍
　　執旛金童散花玉女
　　隍同一切神兵將吏
　　是時，城隍哀憫世間一切眾生，或有年灾月厄，命運賽滯，天羅地網，鰥寡孤獨，瘟灾疫癘，瘡腫疥癩，官非口舌，尅乏後嗣，刀兵水火，盜賊生產，一切厄難，若誦此經，吾當速遣行瘟使者、收瘟聖眾，即除罪簿，永滅惡根。於是真人再告天尊曰：世間若有善男子、善女人，廣濟陰功，行諸方便，施財周急，愛老憐貧，欽此三寶，孝養父母，忠於君王，惜愛衣食，和同六親，不作非為，持齋奉道，善籍標名，丹臺註善，增延福壽，世代榮昌，子嗣綿永，世世不絕。
　　天尊曰：城隍尊神，威權實重，顯化無邊，禱雨則甘霖蘇槁，禾稼成熟，祈睛則化陰成陽，應時朗霽。若有善男子、善女人，一心專志，念道思真，但於三元八節，諸神聖誕，朔望之期，本命良辰，持齋誦經，作種種功德，即得見世安樂，增長福田，門昌族貴，光顯安榮，官階進崇高之職，商賈增阜盛之財，舟航無波浪之驚，陸程有妥安之美。凡在塵壤，悉歸統制。於是天尊而說偈曰：
　　大哉城隍，實天生德。虹流華渚，山嶽降靈。
　　承天稟命，統制萬邦。主判生死，報應分明。
　　賞善罰惡，不爽毫分。明同日月，德並乾坤。
　　皇都肅靖，奸宄不生。救灾拔難，佑國康民。
　　大都乾地，廟貌尊嚴。國崇杞典，禮儀精裡。
　　天下欽敬，率土歸心。禦灾捍患，永鎮八方。
　　香膏綿永，億萬斯春。
　　天尊說是偈已，惟見龍輿鶴駕，迎歸碧落之天，萬聖千真，各返雲霄之內。
　　城隍上聖，頓首拜辭，留此真經，下傳世間，流通讀誦。若遵經旨，受福無窮。
　　諸神歡悅，信受奉行。
　　太上老君說城隍感應消灾集福妙經竟
　　都城隍真誥
　　社稷古公，天下正神，銓福國顯忠之行，稟賞善罰惡之仁。都邑之主，諸郡侍從，所隸十三布政，案判一十八司。廟社萬年，恩扶億劫，設作福作威之柄，造注生注死之權。運神力以護郢川，遇陰兵而驅夷寇，至靈至聖，乃正乃公。護國保寧佑聖王威靈公感應尊神。